साउदी अरेबियाले अन्त्यतिर गोल गरेर इजिप्टमाथि सोमबार २–१ को जित दर्ता गर्‍यो । समूह चरणबाटै बाहिरिएका दुई टिमको प्रतिस्पर्धामा साउदी टिमले विश्वकप फुटबल सन् १९९४ यता पहिलो जित रच्यो । इजिप्टका फरवार्ड मोहमद सलाहको यात्रा भने झनै पीडादायी रह्यो । लुइस स्वारेजले प्रतियोगितामा दोस्रो गोल गरेपछि उरुग्वेले दसौं मिनेटमै अग्रता लिएको थियो । रुसका चेरिसेभले आत्मघाती गोल गर्न पुगेपछि उरुग्वेले पहिलो हाफमै अग्रता दोब्बर बनाएको थियो । सुरुका दुई खेल जितेको घरेलु टिमको खुसीयाली मनाउने प्रयासमा रहेका दर्शकलाई त्यसले शान्त पारेको थियो ।

इगोर स्मोल्निकोभले दोस्रो पहेँलो (रातो कार्ड) बेहोर्दै ३६ औं मिनेटमा मैदान छाड्नुपरेपछि समूह विजेताकालागि प्रतिस्पर्धा गर्ने रुसको प्रभाव शून्य भएको थियो । एडिन्सन काभानी तेस्रो गोल गरेर उरुग्वेलाई समूहमा लगातार तीनै खेल जिताउन सफल भए । रुसभन्दा माथि रहँदै उरुग्वेले अन्तिम १६ मा समूह ‘बी’ को उपविजेता हुने टोलीको सामना गर्नेछ । उसको प्रतिद्वन्द्वी पोर्चुगल, इरान वा स्पेन हुनेछ ।



विश्वकप : आइसल्यान्डको लोभलाग्दो फुटबल यात्रा

विश्वकप फुटबलमा सहभागी हुने सबैभन्दा सानो राष्ट्र आइसल्यान्ड रुस पुगेको छ । विश्वकप खेल्ने आइसल्यान्ड मात्रै यस्तो राष्ट्र हो, जसको अझैसम्म घरेलु फुटबल लिग छैन । शक्तिसम्पन्न, आर्थिक हैसियत पनि बलियो र ठूलो जनसंख्या भएको राष्ट्रले मात्रै विश्वकप खेल्छन् भन्ने मान्यतालाई आइसल्यान्डको सहभागिताले गतिलो जवाफ दिएको छ । आफ्नै बलबुतामा रुसको टिकट काटेको आइसल्यान्डले समूहगत चरण पार गर्न निकै पापड बेल्नुपर्ने देखिएको छ । किनभने, आइसल्यान्ड रहेको समूहमा अर्जेन्टिना, क्रोएसिया र नाइजेरियाजस्ता सशक्त टोली छन् । त्यसो त, विश्वकपको युरोपेली छनोटको एउटै समूहमा पर्दा आइसल्यान्ड सोझै छनोट भएको थियो भने क्रोएसियाले प्लेअफको घुमाउरो बाटो तय गरेको थियो, रुस यात्राका लागि ।


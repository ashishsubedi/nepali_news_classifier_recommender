प्रमुख लिगमा एकहोरो जित

म्यानचेस्टर सिटी फेरि एकपटक युरोपेली च्याम्पिन्स लिगमा असफल सावित भयो, तैपनि उसलाई इंग्लिस प्रिमियस लिग जित्नबाट भने कसैले रोक्न सकेन । प्रशिक्षकमा पेप ग्वार्डिओला आएयता सिटीले लिग जितेको यो पहिलो अवसर हो । छिमेकी क्लब म्यानचेस्टर युनाइटेड वेस्ट ब्रुमको हातबाट पराजित भएको दिन सिटी लिग च्याम्पियन बन्यो । अहिले सिटी ३५ खेलबाट ९३ अंकको स्थितिमा छ । अब उसको ध्यान केन्द्रित भएको छ, लिगमा कमाएको अंक र गरेका गोलका अरू धेरै कीर्तिमान राख्ने कुरामा । खास भन्ने हो भने लिग उपाधिको होडमा एक्लै जस्तै रह्यो, सिटी । उनको नजिकको प्रतिद्वन्द्वी युनाइटेड धेरै पछाडि रह्यो । उनीहरूबीच अहिले १६ अंकको अन्तर छ । 

 आइसल्यान्डविरुद्ध दुई गोल गरेपछि लेस्टर सिटीका फरवार्ड अहमद मुसाको मनोबल पनि बढेको छ । अर्जेन्टिनाका रक्षकलाई मुसालाई रोक्नु हम्मे पर्ने देखिन्छ । तुलनात्मक रूपमा युवा खेलाडीहरूको बाहुल्यता रहेको नाइजेरिया पहिलो खेलमा क्रोएसियाविरुद्ध राम्रो खेल्दाखेल्दै पनि आत्मघाती र पेनाल्टी गोलका कारण नतिजा गुमाएको थियो।

नाइजेरियाले गत वर्ष नोभेम्बरमा भएको मैत्रीपूर्ण खेलमा अर्जेन्टिनालाई ४–२ ले पराजित गरेको थियो  । मंगलबार नाइजेरियालाई बराबरी गरे मात्र पनि अघिल्लो चरण पुग्नका लागि पर्याप्त हुन्छ । त्यसैले नाइजेरियाभन्दा अर्जेन्टिना बढी दबाबमा हुनेछ । तथापि पहिलो दुई खेलमा नामअनुसार प्रदर्शन गर्न नसकेका मेसीको जादु चलेमा अर्जेन्टिनाले जस्तोसुकै नतिजा निकाल्न सक्छ।

क्रोएसिया अघिल्लो चरण प्रवेश गरिसकेका कारण आफ्नो महत्वपूर्ण खेलाडीहरूलाई आराम दिएमा त्यसको फाइदा आइसल्यान्डले उठाउन पनि सक्छ । अर्जेन्टिना र आइसल्यान्डजे विजयी नतिजा निकाले गोलअन्तरका आधारमा एक टोली क्रोएसियासँगै अघिल्लो चरण पुग्नेछ।

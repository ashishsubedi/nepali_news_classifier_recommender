जारी विश्वकपमा कोलम्बिया दक्षिण अमेरिकाको उत्कृष्ट टोली हो । तर दुर्भाग्यवश पहिलो खेलमा जापानविरुद्ध सुरुमै रातो कार्डको सामना गर्दा कोलम्बियाले २–१ को हार बेहोर्नुपरेको थियो । सोमबार कोलम्बियाको प्रतिद्वन्द्वी पोल्यान्ड पनि पहिलो खेलमा ‘अन्डर डग’ अफ्रिकी टोली सेनेगलसँग पराजित भएको थियो । त्यसैले दुवै टोलीका लागि दोस्रो खेल अघिल्लो चरण प्रवेशको सम्भावना कायम राख्नका लागि महत्वपूर्ण खेलका रूपमा रहेको थियो।

दुवै टोलीले आफ्नो सम्पूर्ण क्षमताको प्रयोग गरेका थिए । दक्षिण अमेरिकी टोली कोलम्बियाले सबैको अपेक्षाअनुरूप गत सिजन बायर्न म्युनिखबाट खेलेका हामेस रोड्रिग्वेजलाई पहिलो रोजाइमा खेलाएको थियो । अघिल्लो संस्करणको विश्वकपमा गोल्डेन बुट जित्न सफल रोड्रिग्वेज टोलीमा हुनुको प्रभाव प्रत्यक्ष देखिएको थियो।

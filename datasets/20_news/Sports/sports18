गेलेन्डझिक — आइसल्यान्डले युरो २०१६ मा जुन सफलता पाएको थियो त्यसलाई निरन्तरता दिन टोलीले क्रोएसियासँगको खेलमा जित हात पार्नै पर्छ । अन्यथा पहिलोपल्ट विश्वकपमा सहभागिता जनाइरहेको टोली समूह चरणबाटै बाहिरिने छ ।
रोस्चिनोमा अभ्यासरत क्रोएसियाली टोली । टोलीले मंगलबार आइसल्यान्डसँग खेल्नेछ । तस्बिर : रोयटर्स

क्रोएसिया समूह ‘डी’ बाट विजेता बनेर नकआउट चरणमा अगाडि बढ्नकालागि दाबेदार हो । अघिल्लो खेलमा अर्जेन्टिनामाथि ३–० को जित हात पारेपछि टोली लगातार दुई जितसाथ शीर्षस्थानमा छ ।

रोस्तोभ रंगशालामा हुने खेलमा आइसल्यान्डसँग बराबरीको नतिजा निकाले पनि क्रोएसिया समूह वजेता बन्नेछ । पहिलो खेलमा अर्जेन्टिनालाई १–१ को बराबरीमा रोकेको आइसल्यान्ड त्यसपछि नाइजेरियासँग २–० ले पराजित भयो । अन्तिम १६ मा प्रवेश पाउन आइसल्यान्डले क्रोएसियालाई पराजित गर्नैपर्छ भने टोलीको नाइजेरिया र अर्जेन्टिनाको भन्दा गोलअन्तर राम्रो पनि पार्नुपर्छ । नाइजेरियाले जित हात पारे आइसल्यान्ड र अर्जेन्टिना दुवै बाहिरिने छन् ।

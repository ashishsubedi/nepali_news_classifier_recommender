आइसल्यान्ड र क्रोएसिया परिचित प्रतिद्वन्द्वी हुन् । आइसल्यान्डका प्रशिक्षक हेइमिर हलग्रिमसनले क्रोएसियासँगको हालैका भेटहरूलाई लिएर पारिवारिक प्रतिक्रिया दिँदै आएका छन् । ‘हामीले चार वर्षमा क्रोएसियासँग चारपल्ट खेलिसकेका छौं । यसअघि पनि हामी विवाहित जोडीजस्तै हौं र सम्बन्धविच्छेद चाहिरहेको भन्दै आएका छौं । तर फेरि भेट हुन चाहन्छौं,’ आइसल्यान्डका प्रशिक्षकले हालै भनेका थिए ।

प्रशिक्षणमा आइसल्यान्डका गिल्फी सिगुर्डसनसहितका खेलाडी।

हलग्रिमसनले निकै प्रतिस्पर्धात्मक खेलको अपेक्षा गरेका छन् । तर उनको टोलीले पछिल्लो ६ खेलमा २ बराबरी र ४ खेलमा पराजय भोगेको छ । रचनात्मक मिडफिल्डर गिल्फी सिगुर्डसन घुँडाको चोटका कारण पुरानै लयमा देखिएका छैनन् । एभरटनका मिडफिल्डरले नाइजेरियासँगको खेलमा पेनाल्टी गुमाउन पुगेका थिए ।

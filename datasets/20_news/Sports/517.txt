म्याराडोनाको हातमा नेपाली झन्डा

अर्जेन्टिनामा पहिलोपटक पाइला राख्दा सुरेश केसी २४ वर्षका थिए । त्यो सन् १९९९ को कुरा हो । अहिले  त्यहाँ स्थायी रूपमा बस्ने नेपालीको संख्या ५० पनि पुगेको छैन । त्यतिबेला कति थिए होलान् ? त्यसमाथि अर्जेन्टिना आर्थिक रूपमा सम्पन्न र अवसरको खानी पनि होइन । तर, केसीले अर्जेन्टिना नै किन रोजे त ? अनलाइन कुराकानीमा सुनाए, “हुर्कंदै गर्दा मलाई म्याराडोना भेट्न र यहाँको फुटबल माहोल हेर्ने हुटहुटी थियो । त्यसैले जोखिम लिएरै आएँ । मिलेसम्म कमाउँछु भन्ने चाह पनि थियो ।”

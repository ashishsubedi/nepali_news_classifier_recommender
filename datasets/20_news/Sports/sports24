दस खेलाडीमा समेटिएको भए पनि कोलम्बियाले आक्रमण जारी राख्यो । कप्तान राडामेल फाल्काओले दुईपल्ट अवसर गुमाउँदा टोली खेलमा फर्कन सकेन । लगातार दबाबबीच कोलोम्बियाले फ्रिकिकमा गोल गर्दै खेल बराबरीमा ल्यायो । क्विन्टेरोले वालको मुनिबाट प्रहार गरेको फ्रिकिक गोलरक्षकले गोललाइनबाट बचाएको भए पनि भिडियो एसिस्टेन्ट रेफ्री (भार) को सहायताले गोल मान्य भएको थियो ।

दोस्रो हाफमा जापान आक्रमणमा उत्रिएपछि गोलरक्षक डेविड ओस्पिना केही राम्रो बचाउ गर्न बाध्य भए । खेलको १७ मिनेट बाँकी हुँदा केइसुके होन्डाले हानेको कर्नरमा ओसाकोले हेडर गोल गर्दै जिततर्फ अग्रसर गराए । खेलको अन्त्यतिर रोड्रिग्वेजले बराबरी गर्ने मौका पाए पनि गोल गर्न नसक्दा पहिलो खेलमै हार बेहोर्नुपर्‍यो ।

जापानले खेलको छैटौं मिनेटमै अग्रता लिन सफल भयो । सान्चेजको ह्यान्डबलपछि प्राप्त पेनाल्टीमा सिन्जी कागावाले कुनै गल्ती गरेनन् । जुआन क्विन्टेरोले पहिलो हाफको अन्त्य नजिकिँदा फ्रिकिकमा गोल गर्दै खेल १–१ को बराबरीमा ल्याए । सन् २०१४ का गोल्डेन बुट विजेता हामेस रोड्रिग्वेज चोटका कारण दोस्रो हाफमात्र मैदान छिरेका थिए ।

कोलम्बियाको समर्थनमा धेरै समर्थक भए पनि जापानी टोलीले गोल गरेपछि रंगशाला शान्त भएको थियो । खेलमा जापानले गरेको पहिलो आक्रमणमै सान्चेजले रातो कार्ड खाएपछि कोलोम्बिया दबाबमा परेको हो । सन् १९८६ को विश्वकपमा उरुग्वेका जोसे बाटिस्टाले ५२ सेकेन्डमा पाएको रातो कार्डपछि यो नै विश्वकपको छिटो दिइएको रातो कार्ड थियो ।

सारान्स्क — युया ओसाकोले खेलको अन्तिम समयमा गोल गरेपछि जापानले दक्षिण अमेरिकी राष्ट्र कोलम्बियालाई समूह ‘एच’ को खेलमा मंगलबार २–१ ले पराजित गरेको छ । यो जितसँगै जापान कुनै पनि दक्षिण अमेरिकी राष्ट्रलाई हराउने पहिलो एसियाली राष्ट्र बन्यो ।
ओसाकोले ७३ औं मिनेटमा गरेको विजयी गोलसँगै पछिल्लो विश्वकपमा भोगेको ४–१ को पराजयको बदला पनि जापानले लियो । कोलम्बियाले खेलको ८६ मिनेट दस खेलाडीमा सीमित भएर खेलेको थियो । कोलम्बियाका डिफेन्डर कार्लोस सान्चेजले चौथो मिनेटमा पेनाल्टी क्षेत्रभित्र हातले बल रोकेपछि रेफ्रीले जारी विश्वकपको पहिलो रातो कार्ड दिएका थिए । ब्राजिलमा भएको विश्वकपमा जितविहीन भएर फर्किएको जापानले यसपालि भने उत्कृष्ट नतिजा हात पार्‍यो । केही महिना अघिमात्र आएका प्रशिक्षक अकिरा निसिनो टोलीलाई विजयी सुरुआत दिलाउन सफल रहे ।


﻿
२५ कात्तिक, तनहुँ । तनहुँको छिम्केश्वरीमा आन्तरिक पर्यटकहरु बढ्दै गएका छन् । हिमाल खुल्ने सिजन सुरु भएसँगै आन्तरिक पर्यटकहरु बढेका छिम्केश्वरी पर्यटन विकास क्षेत्र समिति एवं छिम्केश्वरी गुरुङ सामुदायिक होमसटेका अध्यक्ष देबीलाल गुरुङ बताउछन् ।

कार्तिकदेखि माघसम्म हिमालय श्रृङ्खला राम्रोसँग खुल्ने भएकोले पर्यटकहरु बढ्न थालेको गुरुङले बताए । महाभारत श्रृङ्खलाको उच्च पहाड तनहुँको सवैभन्दा अग्लो चुचुरा छिम्केश्वरीबाट सफा मौसममा सम्भवत सबैभन्दा लामो हिमश्रृङखला धौलागिरी, निलगिरी, अन्नपुर्ण, माछापुच्छे्र हिमचुली लमजङ्गु, मनास्लु, गणेश, लाङटाङ सहित दर्जनौं हिमालको लामो श्रृङ्खला देखिन सकिन्छ ।

यस्तै काठमाडौंको थानकोटलगायत भरतपुर, नारायणगढ, गैडाकोट साथै गोरखा, आँबुखैरेनी, डुम्रेबजार, बन्दिपुर अनि मुग्लिन बजारको साथमा त्रिशुली, नारायणी, मस्र्याङदी, मादी, दरौदी अनि चेपे नदी बहेको स्थान पनि अवलोकन गर्न सकिन्छ ।

हाल छिम्केश्वरीको वडा न. ७ र ८ का ६ घरका दुई-दुई कोठामा पाहुनालाई बसाइने गरी होमस्टेको व्यवस्था गरिएको छ । स्थानीय आफैंले प्रत्येक घरमा २ ओटा पक्की शौचालय पनि निमार्ण गरेका छन् ।

अहिले दैनिक ४०- ५० जना पर्यटक जाने गरेको होमस्टे संचालकहरु बताउँछन् । विशेषगरी नयाँ बर्ष र फागु पणिर्मा को समयमा २- ३ दिनको समय लिएर तनहुँ लमजुङ गोरखा चितवन काठमाडौ पोखरा लगायतका ठाउँबाट वर्षमा करिब ३ हजारको सङ्ख्यामा आन्तरिक तथा बाह्य पर्यटक जाने गरेको छिम्केश्वरी पर्यटन बिकाश का अध्यक्ष गुरुङ बताउँछन् ।
पर्यटकहरु स्थानीय उत्पादनबाट बनेका परिकार ढिँडो, लोकल कुखुराको मासु, घरेलु मदिरा लगायत खाना मन पराउँछन् । सामुदायिक होमस्टेका अध्यक्ष गुरुङका अनुसार प्याकेज मूल्य ७ सय रुपैयाँ पर्छ ।

प्याकेजमा, वेलकम स्न्याक्स, डिनर, एक रात बास ब्रेकफास्ट र लन्चको सुविधा पाइन्छ । साँझ सांस्कृतिक कार्यक्रम देखाइन्छ । त्यसमा गुरुङ नाच तथा घाटु नाच देखाइन्छ ।
छिम्केश्वरी जान पृथ्वी राजमार्ग अन्र्तगत पर्ने तनहुँको आँबुखैरेनी सम्म काठमाडौ पोखरा चितवन गोरखा लगायतका ठाउँबाट बिबिध यातायातका साधनहरु पर्यटकीय बस, सार्वजनिक यातायातका अन्य बस, माइक्रो, जीप कार तथा मोटरसाइकलमा जान सकिन्छ ।

उक्त ठाउँबाट छिम्केश्वरी जानको लागी १८ किलोमिटर ग्राभिल सडकमार्फत १ घण्टा ३० मिनेटको सजिलै जीप टाटासुमो स्र्कापियो तथा बाइक बाट छिम्केश्वरी गुरुङ सामुदायिक होमस्टे सञ्चालन भएको लाब्धी गाउँ सम्म नै जान सकिन्छ ।
लाब्दीबाट १ घण्टा को पैदल यात्रापछि तनहुँको सबैभन्दा अग्लो चुचुरो छिम्केश्वरी पुगी छोटो भ्रमणको भरपुर आनन्द लिन सकिन्छ ।
(सागर गिरीको सहयोगमा)
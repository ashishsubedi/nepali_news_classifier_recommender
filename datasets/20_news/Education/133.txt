शिक्षित सियारी, शिक्षित समाज’ कार्यक्रममा अर्घाखाँची सिमेन्टको सहयोग

रुपन्देही । ओ.पी.सी. सिमेन्ट उत्पादन गर्दै आएको अर्घाखाँची सिमेन्ट प्रा.लि.ले रुपन्देहीको सियारी गाउँपालिकाले आयोजना गरेको ‘शिक्षित सियारी, शिक्षित समाज’ नामक कार्यक्रममा सहयोग गरेको छ । उक्त कार्यक्रममा अर्घाखाँची सिमेन्टले सियारी गाउँपालिकाका सम्पूर्ण विद्यार्थीहरुका लागि शैक्षिक सामग्रीहरु प्रदान गरेको छ ।

सिमेन्टले सियारी गाउँपालिकाका ३३०० विद्यार्थीहरुलाई एक वर्षसम्म आवश्यक पर्ने स्कुल ब्याग सहित विभिन्न शैक्षिक सामग्रीहरु एकमुष्ट उपलब्ध गराएको हो । प्रधानमन्त्री केपी शर्मा ओलीले सुरु गर्नु भएको ‘हामी सबैको इच्छा, अनिर्वाय निःशुल्क शिक्षा नामक अभियानलाई सार्थक पार्न अर्घाखाँची सिमेन्टले उक्त कार्यक्रममा जोडिएको जनाएको छ ।

कार्यक्रममा उक्त क्षेत्रका सम्पूर्ण बालबालिकाहरुलाई बिद्यालयमा झिकाऔँ, सिकाऔँ र टिकाऔँ भन्ने मूल नारा अन्तर्गत सबैकालागि शैक्षिक समाग्री वितरण गरिएको अर्घाखाँची सिमेन्टले बताएको छ । उक्त कार्यक्रम प्रदेश नम्बर ५ का मुख्यमन्त्री शंकर पोखरेलको उपस्थितिमा सम्पन्न भएको थियो ।

कार्यक्रममा अर्घाखाँची सिमेन्टका प्रबन्ध निर्देशक पशुपति मुरारकाले भने ‘“सबैले आ–आफ्नो ठाँउबाट सक्दो सहयोग गर्ने हो भने यो महाअभियान सफल हुनेमा दुईमत छैन । हामी स्थापनाकाल देखिनै स्थानीयबासीहरुका स्वास्थ्य, शिक्षा र रोजगारी, जस्ता क्षेत्रमा जोडिएर काम गरिरहेका छौँ । जुन इच्छाशक्तिका साथ सम्माननीय प्रधानमन्त्रीले देशै शिक्षित बनाउने अठोट लिनुभएको छ, त्यसको एउटा हिस्सा भएर जोडिन पाउँदा हामी निकै गौरवान्वित भएका छौं ।’
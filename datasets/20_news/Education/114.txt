शिक्षामा बहस: अब उत्पादनमूलक शैक्षिक प्रणालीको खाँचो

कपिलवस्तु - शिवराज नगरपालिकाका नगरप्रमुख नेत्रराज अधिकारीले अबको शिक्षा उत्पादनमूलक हुनुपर्नेमा जोड दिएका छन् ।
जिल्ला शिक्षा कार्यालयद्वारा चन्द्रौटा स्रोतकेन्द्रमा आयोजित आर्थिक वर्ष २०७४।७५ को वार्षिक कार्यक्रम कार्यान्वयन सम्बन्धी अभिमुखीकरण गोष्ठीलाई सम्बोधन गर्दै नगरप्रमुख अधिकारीले आर्थिक समृद्धिका लागि उत्पादनमूलक शैक्षिक प्रणालीको खाँचो रहेको बताए । उनले भने, “शिक्षा नै समृद्धिको मेरुदण्ड हो । शैक्षिक विकास नभई मुलुकको विकास असम्भव छ । 

शिवराज नगरपालिकाकी उपप्रमुख शिवकुमारी थारुले शैक्षिक विकासका लागि आफू सधैं सकारात्मक रहेको बताउँदै नियम कानुनले भ्याएसम्म नगरपालिकाबाट हुनसक्ने सहयोग गर्ने प्रतिबद्धता व्यक्त गरिन् । 

कार्यक्रममा शिवराज नगरपालिका शिक्षा फाँटका शाखा अधिकृत पूर्ण बहादुर विश्वकर्माले सिकाइ उपलब्धी अभिवृद्धिका लागि शिक्षकहरु नै जागरुक हुनुपर्नेमा जोड दिए । 

कार्यक्रममा जिल्ला शिक्षा कार्यालय कपिलवस्तुका सहायक जिशिअ बाबुराम भट्टराईले सहजीकरण गरेका थिए । विद्यालयको शैक्षिक गुणस्तर अभिवृद्धि र उपयुक्त व्यवस्थापन गर्न जिल्ला शिक्षा कार्यालय र नगरपालिकाबाट पाउन सकिने सेवा सुविधाबारे भट्टराईले कार्यपत्र प्रस्तुत गरे ।
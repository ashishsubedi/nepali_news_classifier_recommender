अपांगता भएका नागरिकमा प्रारम्भिकदेखि उच्च शिक्षासम्म सकारात्मक परिवर्तन ल्याउन कोरिया सरकारले नेपाललाई सहयोग गर्दै आएको छ ।

नेपालमा सुचारु अन्तर्राष्ट्रिय सहयोगका लागि अगुवा विश्वविद्यालय परियोजना (लुपिक) ले कस्तो उपलब्धि देला ? 

त्रिभुवन विश्वविद्यालय (त्रिवि) र कोरियाको चाङवान नेसनल युनिभर्सिटीको सहकार्यमा लुपिक सुचारू छ । कोरिया सरकारले पहिलो पटक विशेष शिक्षाका लागि नेपाललाई सहयोग गरेको हो । विशेष शिक्षा भन्नाले अपांगता भएका व्यक्तिहरूलाई प्रदान गर्ने शिक्षा हो भने त्यस प्रकारमा मानिसलाई पढाउने जनशक्ति प्रवद्र्धनका निम्ति काम गर्दै छौं । लुपिक एउटा बीउ (सिड) जस्तै हो । यसले सामाजिक चेतना जगाउने कार्य गर्नुका साथै सरकारलाई तत्सम्बन्धी नीति परिवर्तन गर्न सहयोग गर्न सक्छ । यस परियोजनाले राम्रै योगदान दिने कुरामा म विश्वस्त छु । 

अपांगतालाई कसरी परिभाषित गर्नुहुन्छ ? 
सन् १९८० मा डब्लूएचओ (विश्व स्वास्थ्य संगठन) ले शारीरिक रूपमा समस्या भएकाहरूलाई अपांगताको रूपमा परिभाषित गर्‍यो । हाम्रो धारणा पनि त्यही हो । पहिलेपहिले अपांगताप्रति समाजमा नकारात्मक धारणा थियो । डब्लूएचओले २००१ मा अपांगताको परिभाषामा परिवर्तन गर्‍यो, त्यसलाई। अपांगतामा मात्र सीमित नगरी बृहत् बनायो । विस्तृत रूपमा परिभाषित भएपछि फरक–फरक अपांगता भएकालाई अवसर दिने काम थपिँदै गएको हो । मान्छेपिच्छे फरक क्षमता हुन्छ । अपांगता भएका सबै अक्षम मात्र हुन्नन्, क्षमतावान् पनि हुन्छन् । कोरियामा केही व्यक्ति अपांग भए पनि राम्रो अवसर पाएर चिकित्सक बनेका पनि छन् । त्यसैले अपांगता भएका व्यक्तिको क्षमता मापन गरेर शिक्षामा अवसर दिने गरिएको छ । अपांगताको पहिचान गरेर एउटै ठाउँमा राखेर समान शिक्षा दिनु यसको महत्त्वपूर्ण पक्ष हो । दृष्टिविहीनलाई जतिसुकै गर्दा पनि हेर्न सक्न बनाउन सकिन्न, तर सुन्न सक्ने बनाउन सकिन्छ । त्यसैगरी सुन्न नसक्नेले हेर्न त सक्छ । व्यक्तिविशेषलाई अपांगताको प्रकृतिअनुसार शिक्षा दिनु नै विशेष शिक्षा हो । 

समावेशी शिक्षा र विशेष शिक्षामा के भिन्नता छ ? 
समावेशी शिक्षाको दुई अर्थ हुन सक्छ । बृहत् रूपमा भन्नुपर्दा यसमा आर्थिक विपन्न, अल्पसंख्यक, लैंगिक, जातीय, दुर्गम पिछडिएका, अपांगता भएका लगायत बालबालिकाको शिक्षा पर्छ । सबैखाले बच्चालाई एकै किसिमले शिक्षाको अवसर दिनु हो । नेपालमा १२५ जातजाति र १२३ भाषा छन् । यसमा फरक समूह छन् । सबैलाई एउटै शिक्षा दिनु समावेशी शिक्षा हो । विशेष शिक्षा अलि फरक छ । सय विद्यार्थी एउटा कक्षामा छन् । एकातर्फ राम्रोसँग पढ्न सक्ने १६ जना र सामान्य रूपमा पढ्न नसक्ने १६ जना अर्कोतर्फ हुन्छन् । बीचमा ६८ जना जना छन् । शिक्षकले सामान्य रूपमा कार्य गर्न नसक्ने अपांगता भएकालाई सिकाउनु नै विशेष शिक्षा हो । विशेष शिक्षाभित्र पनि समावेशी शिक्षा हुन सक्छ । सबैका लागि शिक्षा भनेको बृहत् भयो तर सबै किसिमका अपांगता भएकालाई पहिचान गरेर दिइने अवसर समावेशी शिक्षा हो । यो बालबालिकाको आवश्यकताअनुसार दिइन्छ । 

कस्तो शिक्षा कसरी दिने हो ?
जन्मदेखि मृत्युअघिसम्म सिकाइ जारी रहन्छ । यसलाई तीन भागमा विभाजन गरेर हेर्ने गरिन्छ । आमाको गर्भदेखि नै बच्चाको हेरचाह हुनुपर्छ । बच्चा जन्मिँदा एक वर्षको हुन्छ । जन्मेदेखि २ वर्षसम्मका बालबालिकालाई शिशु स्याहारको सेवा प्रदान गरिन्छ । ३–५ वर्षकालाई प्रि–प्राइमरी शिक्षा र ६–१२ वर्षकालाई आधारभूत शिक्षा दिने अवस्था हो । तर जब कुनै बालबालिकामा अपांगता भएको थाहा हुन्छ, त्यतिखेरै तत्काल विशेष सेवा र शिक्षाको सुरू गराउनुपर्छ । अटिजम र बौद्धिक अपांगता भएका बालबालिका केही पछि पहिचान हुन्छ । बालबालिकालाई पढ्नका लागि के चाहिन्छ त्यसको विकास हुनुपर्छ । आधारभूत सिकाइ खुबी हासिल गराउनुपर्छ । क्षमता विकाससँगै तहगत रूपमा सिकाइ गर्नुपर्छ । व्यक्तिगत आवश्यकताअनुसार सिकाइ हुनुपर्छ । 

कोरियाले समावेशी शिक्षा कहिले लागू गरेको हो ?
कोरिया १९५०–६० तिर गरिब नै थियो । सुरुमा आर्थिक विकासलाई मात्र जोड दियो । पछि आएर समावेशी शिक्षा र विशेष शिक्षाको विकास गरेको हो । कोरियाले शिक्षामा एक सय वर्षको योजना निर्माण गरेको छ । नेपालमा पनि सबैका लागि शिक्षा लागू भएको छ । अहिले कक्षा ८ सम्म आधारभूत तह र १२ सम्म माध्यमिक तह भनेर अन्तर्राष्ट्रिय मापदण्डअनुसार शिक्षाको संरचना लागू गरेको छ । यो सुधारको शुभसंकेत हो । यस संरचनामा बहुअपांगता भएका बच्चाहरूलाई पढाउनका निम्ति शिक्षक राम्रो हुनुपर्छ । सम्बन्धित विषय पढेको हुनुपर्छ । राम्रो मानव संसाधन निर्माणका लागि हाम्रो प्रोजेक्टले विशेष आवश्यकता शिक्षामा मास्टर्स डिग्री र ब्याचलर डिग्री कार्यक्रमलाई सहयोग गरेको हो । विशेष आवश्यकता शिक्षाको विकास र विस्तारका लागि सरकारले विशेष पहल गर्नुपर्छ । दस वर्षमा धेरै विकास हुनेछ । 

नेपालको विकास कस्तो देख्नुभएको छ ?
म बीसौं पटक नेपाल आएको छु । यहाँ विकास तीव्र गतिमा भएको पाएको छु । गाडीको संख्या बढेको छ । ठुल्ठूला घरहरू बनिरहेका छन् । सहरदेखि गाउँसम्मै सडक विस्तार भइरहेका छन् । साधारण शिक्षामा सबैको पहुँच बढेको तथ्यांकले देखाउँछ । तर नेपाल सरकारले विशेष शिक्षालाई प्राथमिकतामा राखेको पाइएन । तसर्थ, साधारण बच्चाजत्तिकै अपांगता भएका बच्चाको मानवअधिकार हुन्छ । अपांगता भएका बच्चाहरूको शिक्षालाई समेत सँगै लैजानुपर्छ । सँगै लग्यो भने सन्तुलन मिल्छ ।

लुपिक प्रोजेक्टको परिणाम कहिले आउला ?
यो चार वर्षको प्रोजेक्ट हो । अब मे २०१८ मा सकिन्छ । हाम्रो मुख्य लक्ष्य तीनवटा छन् । पहिलो, मास्टर्स र ब्याचलर्स कोर्स सञ्चालन गरी शिक्षकहरू उत्पादन गर्ने हो । दोस्रो, विज्ञहरू उत्पादन गर्ने हो । त्यसका निम्ति त्रिभुवन विश्वविद्यालयका शिक्षकहरूलाई चाङवान नेसनल युनिभर्सिटीमा विशेष शिक्षासम्बन्धी तालिम र विशेषज्ञता हासिल गराउने शिक्षा प्रदान गरिरहेको छ । अहिले आठजना नेपाली शिक्षक/विद्यार्थीहरू पढिरहेका छन् । उनीहरूलाई नेपाल फर्काएर सेवा गराउने लक्ष्य रहेको छ । तेस्रो, नेपालको विशेष आवश्यकता शिक्षा क्षेत्रमा सुधार ल्याउने रहेको छ । त्यसनिम्ति शिक्षा मन्त्रालयले विशेष आवश्यकता शिक्षा विकासका लागि स्वामित्व लिनुपर्छ । विशेष शिक्षाका निम्ति गुरुयोजना बनाउनुपर्छ । त्यसो हुन सके लुपिक प्रोजेक्टको अवधि पूरा भएपछि पनि कार्यक्रम निरन्तर चलिरहन्छ । यो प्रोजेक्ट बढीमा एक वर्ष लम्बिन सक्छ । तत्कालै कोरियन सहयोग नियोग (कोइका) ले शारीरिक अपांगता भएकालाई फिजियोथेरापिस्ट तयार गर्न सहयोग गर्नेछ ।
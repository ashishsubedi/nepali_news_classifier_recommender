सेलिब्रेटीहरूका पुरुष आदर्श

हरेक प्राणी विपरीत लिङ्गीहरूप्रति आकर्षित हुनु स्वाभाविक हो । एक–अर्काको केयर गर्ने, मनपर्ने कुरा सेयर गर्ने पनि विपरीत लिङ्गी साथीहरू नै हुन्छन् । हरेकले विपरीत लिङ्गी सेलिब्रेटीलाई रुचाउँछन्, भलै त्यो प्रकट गरियोस् वा नगरियोस् । सेलिब्रेटी स्वयंका पनि केही आदर्श व्यक्तित्व हुन्छन् । आफ्नो स्वभाव एवं इच्छाअनुसार रोजिने आदर्श व्यक्तित्व पनि फरक–फरक हुन्छन् ।

नायिका रिस्ता बस्नेत राजेश हमाल तथा कुलमान घिसिङलाई आदर्श मान्छिन् । चलचित्रकै परिवेशमा हुर्किएकी रिस्ता हमाललाई सानैदेखि रुचाउँथिन् । राजेशको व्यक्तित्व नै उनलाई प्रभावित गर्ने मुख्य पक्ष हो भने यो क्षेत्रमा शिक्षित व्यक्ति, कडा परिश्रमका साथमा आफूलाई जस्ताको त्यस्तै मेन्टेन गर्नसक्नु हमालको राम्रो पक्ष लाग्छ । नम्र, बुद्धिमान् तथा एउटा नायकमा हुनुपर्ने सबै गुण भएकै कारण हमाल आफ्नो आदर्श भएको रिस्ता बताउँछिन् । केही समयदेखि अर्का व्यक्तित्व पनि रिस्ताका आदर्श भएका छन् । उनी हुन्–कुलमान घिसिङ । नेपाललाई लोडसेडिङमुक्त बनाएर उज्यालो परिवेश दिएकाले रिस्ताले घिसिङलाई रुचाएकी हुन् । घिसिङकै कारण आफूले असम्भव केही छैन भन्ने पाठ सिकेको रिस्ता बताउँछिन् । रिस्ता घिसिङको इमान्दारिता तथा कामप्रतिको लगनबाट प्रभावित छिन् । रिस्ताकै भाषामा भन्ने हो भने कुलमान वास्तविक हिरो हुन् ।

संगीतको फरक धारमा

कुनै समय नेपाली चलचित्रको पाश्र्वगायनमा गायिका अञ्जु पन्तको विकल्पका रूपमा कुनै गायिका थिएनन् तर चलचित्र नाईं नभन्नु ल–३ का लागि गायिका मेलिना राईले गाएको ‘कम्मरमाथि पटुकी’ गीत यसरी चर्चामा आयो कि त्यसपछि धेरै चलचित्रको पाश्र्वगायनमा मेलिनाको माग बढ्यो । हुन त उनीसँग काम गरेका अधिकांश कलाकार मेलिनाको संस्कारका कारण पनि उनलाई माथि आउन मद्दत गरेको बताउँछन् ।

त्यही समयताका अर्की गायिका मीना निरौला अलि फरक धारको गायनबाट चर्चामा आइन् । लामो समय संगीत साधना गरेकी मीना ‘लैजाऊ घुमाउन मलाई ट्याक्सी चढाउँदै’ गीतबाट चर्चामा आएकी हुन् । अहिले मीना फरक धारको पाश्र्वगायनमा व्यस्त छिन् । उनको गलामा गम्भीर तथा लोकलयका गीत निकै सुहाउँछन् तर मीना सुगमभन्दा अलि फरक धारका गीत स्थापित छिन् ।

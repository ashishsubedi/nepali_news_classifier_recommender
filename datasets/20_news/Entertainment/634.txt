सेलिब्रेटीहरूको जाडो छल्ने उपाय

माघ १२, २०७४
गर्मीमा भन्दा जाडोमा रुघा, खोकी, दम, टन्सिल, बाथ आदि रोगले बढी सताउँछन् भने छाला तथा केश सुख्खा हुने र चायाँ पर्ने समस्यासमेत देखा पर्छ । जाडोमा सेलिब्रेटीहरूले छाला, केश, पहिरन एवं खानपानमा के–कस्ता सावधानी अपनाउँछन् त ? रंगकर्मी सिर्जना सुब्बा, नायिका आँचल शर्मा, पूर्वमिस नेपाल तथा संचारकर्मी माल्भिका सुब्बा तथा मोडल शिक्षा संग्रौलाको सुझावसहित :


सिर्जना सुब्बा,
रंगकर्मी तथा कलाकार
मलाई सानैदेखि जाडो मौसम पटक्कै मन पर्दैनथ्यो । अहिले एक–दुई वर्षयता भने जाडो पनि ठीकै लाग्न थालेको छ । अहिले विन्टरका पहिरन पनि निकै राम्रा एवं स्टाइलिस्ट छन् । पहिले–पहिले जाडोमा शरीर न्यानो बनाउन बाक्ला लुगा लगाउँदा मोटो देखिने समस्या हुन्थ्यो तर अहिले विन्टर ड्रेस पनि शरीरअनुसार उपलब्ध हुन थालेका छन् । डिजाइनर पहिरन तथा कलरले जाडोमा पनि स्मार्ट, इलिगेन्ट तथा स्टाइलिस्ट देखिन सकिन्छ । यो समयमा म लङ कोटमा बुट लगाउन रुचाउँछु । मसँग थुप्रै लङ कोट तथा लङ बुट छन् । थप केही बाहिरबाट पनि मगाउने सोचमा छु । जाडोमा शरीर ढाकेर फेसन गर्न मन लाग्छ । अहिले त म गर्मीमा भन्दा जाडोमा बढी ग्ल्यामर देख्छु । स्कुटीमा हिँड्ने भएकाले बाहिरबाट मोटा ज्याकेट लगाउँछु । म मास्क, टोपी, स्कार्फ, पञ्जा, ज्याकेट तथा बुट लगाएर जाडो छल्ने प्रयास गर्छु । जाडोमा मेरो छाला र केशमा बढी समस्या देखा पर्छ । त्यसमा पनि केशको समस्याले त निकै सताउँछ । केश सुख्खा हुने भएकाले सुत्नुअघि तेल लगाउँछु । एकदिन तेल नलगाउँदा भोलिपल्टै केश बेरुप हुन्छ । त्यसैले चिसो लागे पनि तेल लगाउन छोड्दिन । जाडो लागेर रुघाखोकी लागिरहेकै हुन्छ । चिसोबाट जोगिन तातोपानी बढी पिउँछु । सुप मन नपरे पनि स्वास्थ्यका लागि सुप, झोल म:म तथा थुक्पा बढी खान्छु । जाडोमा अरू बेलाभन्दा बढी नै केयर गर्नुपर्छ । खाना बढी रुच्ने भएकाले जाडोमा अलि बढी मोटाइन्छ पनि ।

शिक्षा संग्रौला, मोडल
मलाई जाडो महिना असाध्यै रमाइलो लाग्छ । विगत ५–६ वर्षदेखि म विराटनगर छोडेर काठमाडौंमै छु । उताको तुलनामा यताको जाडो रमाइलो छ । काठमाडौंमा जति नै जाडो भए पनि घाम लाग्दा न्यानै हुन्छ तर उता दिनभरि हुस्सु लागेर निकै चिसो हुन्छ । म निकै दुब्ली भएर पनि होला गर्मीका पहिरनमा असाध्यै लुरी देखिन्छु तर जाडोको बुट, कोट, ओभरकोट, मफलर, टोपी तथा लेगिन्समा वुलन लङ वान पिसले मेरो लुक्स आकर्षक देखाउँछ । म आफैलाई स्मार्ट र अलि मोटो देखेर दङ्ग पर्छु तर यो समयमा मेरो केश सुख्खा भएर चायाँ पर्छ । त्यसैले केही वर्षदेखि डाक्टरको सल्लाहमा महिनाको २–३ पटक फोलिड्यान स्याम्पु प्रयोग गर्दै आएकी छु । सुख्खा छालाका लागि बढी भन्दा बढी मोइस्चराइजर लगाउँछु । राति फेसवासपछि टोनिङ गरी मज्जाले मोइस्चराइजर लगाएर सुत्छु । बाल्यकालमा निमोनियाँ भएकाले मैले जति न्याना पहिरन लगाए पनि धूलो, धूवाँले समात्छ । त्यसैले तातोपानी बढी पिउँछु । मह, अदुवा तथा तातोपानी खाइरहन्छु । यसले रुघा, नाक बन्द हुने, घाँटी दुख्ने तथा खोकी लाग्ने समस्याबाट जोगाइरहेको छ । म जाडोको सुरूदेखि नै हिटर प्रयोग गर्छु । बेडमा जानुअघि इलेक्ट्रिक तन्ना तताएर सुत्ने बेला त्यसको इलेक्ट्रिक कनेक्सन अफ गरी सुत्छु ।

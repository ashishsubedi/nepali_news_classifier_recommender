भूस्वर्गमा पाइला
प्राकृतिक सौन्दर्यको सामीप्यमा पुग्दा लाग्छ, प्रकृति नै अब्बल कलाकार। सुख, सौन्दर्य र सिर्जनाको मुहान प्रकृति। बहुआयामिक बिम्ब देख्न सक्छौँ प्रकृतिमा। अद्भुत प्राकृतिक छटाले सुसज्जित खप्तड पुग्दा सुखद आश्चर्यको अनुभूति भयो मलाई। लाग्यो, प्रकृतिसिर्जित चामत्कारिक कलाकृति हो खप्तड।
हो, सबैका आआफ्नै सोख हुन्छन्। स्वतन्त्र किसिमले पढ्न, लेख्न र सन्दर्भ अनुकूल पर्दा घुम्न सौखिन छु म पनि। स्कुले विद्यार्थी नै छँदा संयोगले फेला पारेको र रुचिले पढेको थिएँ एउटा किताब, 'म र मेरो कर्तव्य'। अलि पछि पढेँ, 'विचार विज्ञान'। यी दुबै दार्शनिक कृतिका लेखक खप्तड बाबा। खप्तडमा आश्रम बनाएर बसेकैले उनी खप्तड बाबाका नामले चिनिए। धेरै ठाउँ घुमेर खप्तड पुगेपछि उनले बाँकी जीवन त्यहीँ बिताएको सुनेको थिएँ।

सामाजिक क्षेत्रमा सेलिब्रेटीहरू

नेपाली सेलिब्रेटीहरूमा पनि आफूले कमाएको केही रकम समाजका लागि खर्च गरौं भन्ने सोच देखिन्छ । व्यस्त समय तालिकामा केही समय निकालेर सामाजिक क्षेत्रमा योगदान पुर्‍याइरहेका कलाकारहरूको संख्या भूकम्पपछि अझ बढेको देखिन्छ ।

यही क्रममा कलाकार सीताराम कट्टेल तथा कुञ्जना (धुर्मुस तथा सुन्तली) ले आफ्नो नाममा फाउन्डेसन स्थापना गरी नमुना बस्तीहरू निर्माण गरिरहेका छन् । उक्त फाउन्डेसनले काभ्रेमा धुर्मुस–सुन्तली एकीकृत नमुना बस्ती बसायो । अहिले उनीहरू महोत्तरीको बर्दिबासस्थित मुसहर टोलमा पनि नमुना बस्ती बसाउँदैछन् । उनीहरू दुवै आफ्नो सानो नानीलाई घरमै छाडेर समाजका लागि केही गर्न सकिन्छ कि भनेर लागिपरेका छन् । कुञ्जना घिमिरे आफूलाई यति धेरै माया एवं प्रशंसा गरेर यो स्थानमा पुर्‍याउने दर्शक एवं श्रोताहरूका लागि केही गर्नु आफ्नो पनि कर्तव्य भएको बताउँछिन् । घिमिरे भन्छिन्–‘हामीले केही राम्रो सामाजिक अभियान सुरु गर्‍यौं भने हामीलाई साथ, सहयोग दिनेहरू पनि प्रशस्तै हुन्छन् । भूकम्पले हामी सबै नेपालीलाई डर, त्रास दिएर गयो, धेरैका घर भत्किए । त्यस्तो समयमा हामीजस्ता जनताका कलाकारले हात बाँधेर बस्नु ठीक लागेन । त्यसैले हामी बूढाबूढी यो काममा सक्रिय भयौं ।’

चाडपर्व लक्षित नेपाली चलचित्र

नेपालीहरूको जीवनमा चाडपर्वले ठूलो अर्थ राख्छन् । अझ दसैं–तिहारजस्ता ठूला चाडपर्वले त नेपालीहरूको दैनिकीमै परिवर्तन ल्याउँछन् । देशका सम्पूर्ण क्षेत्र र सबै मनलाई छुने चाडपर्वले कला क्षेत्रलाई नछुने कुरै हुँदैन । नेपाल चलचित्र निर्माता तथा निर्देशकहरूले चलचित्र बनाउनभन्दा चलाउन अर्थात् हल पाउन मुस्किल भएको बताउँदै आएका छन् ।
चलचित्र धेरै भएकै कारण सबै चलचित्रले हल पाउन मुस्किल परेको तथ्य एकातिर छ भने चाडपर्वमा चलचित्र चलाउनेको होड अझ ठूलो हुन्छ । चलचित्रका अधिकांश दर्शक फुर्सदमा हुने र मनोरञ्जनका लागि उनीहरूले चलचित्र रोज्ने हुनाले राम्रो व्यापारका लागि दसैं–तिहारमा चलचित्र चलाउन चाहने निर्माता–निर्देशकको भीड ठूलै हुने गरेको छ ।

यो वर्ष पनि दसैं–तिहारको छेकोमा रिलिज गर्ने लक्ष्यका साथ केही चलचित्र निर्माण भएका छन् । त्यसमध्ये कतिपयले आफूले सोचेजस्तै रिलिज डेट पाए भने कतिपयले पाएको डेट पनि अन्य चलचित्रसँगको प्रतिस्पर्धालाई मध्यनजर गर्दै अन्य मितिमा सारे ।

कम्पनी ऐनमा ०७४ को संशोधनअघि बैंकिङ तथा वित्तीय, बिमा, निवृत्तिभरण कोष, सामूहिक बचत कोष, धितोपत्र बजारसम्बन्धी कारोबार गर्ने कम्पनीबाहेक अरूलाई पब्लिक कम्पनी नै हुनुपर्ने बाध्यात्मक व्यवस्था थिएन । अहिले ठूला दूरसञ्चार कम्पनीलाई पब्लिक हुनुपर्ने व्यवस्था थपिएको छ । जलविद्युत् कम्पनीलाई पब्लिक हुनैपर्ने व्यवस्था छैन । तथापि, विगत एक दशकमा जलविद्युत् कम्पनीलाई पब्लिक लिमिटेड स्वरूपमा लैजाने प्रवृत्ति बढ्यो । स्वदेशी स्रोतमा चिलिमे आयोजना निर्माणको परिकल्पना गर्दा नेपाल विद्युत् प्राधिकरणले प्रवद्र्धकको हैसियतले प्राधिकरणका कर्मचारीलाई सेयर दिने सोच राख्यो । र, व्यावसायिक उत्पादन सुरु गरेपछि आयोजना प्रभावितलाई कुल सेयर पुँजीको १० प्रतिशत, सर्वसाधारणलाई १४ प्रतिशत र कर्मचारीलाई २५ प्रतिशत गरी ४९ प्रतिशत सेयर सार्वजनिक निष्कासन गर्‍यो ।


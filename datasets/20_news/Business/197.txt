vआयोजना प्रभावित क्षेत्रका वासिन्दालाई आंशिक स्वामित्व दिँदा आयोजना कार्यान्वयन गर्न सजिलो हुने मात्र होइन, प्राकृतिक स्रोतको उपयोगबाट प्राप्त हुने लाभमा स्थानीयलाई अंशियार बनाउनु न्यायोचित पनि हो । जलविद्युत् कम्पनीका सेयरमा ग्रामीण क्षेत्रका मानिसको चासो बढेको छ । लाभांश पाइने र सेयरको मूल्य पनि बढ्ने हुँदा अन्यत्र लगानी गर्नुभन्दा सेयरमा लगानी गर्न चाहनु स्वाभाविक हो । आममानिस मात्र होइन, प्राकृतिक स्रोतको उपयोगमा सामान्यत: राज्यको नियन्त्रण हुनुपर्छ वा अर्थतन्त्रको प्रमुख खम्बा सहकारी हुनुपर्छ भन्ने मान्यता राख्ने राजनीतिक नेतृत्वले पनि जलविद्युत् कम्पनीको सेयर भनेपछि हुरुक्क हुने अभिव्यक्ति दिने गरेका छन् । अघिल्लो सरकारका ऊर्जामन्त्रीले प्रत्येक नेपाली परिवारको स्वामित्वमा जलविद्युत् कम्पनीको सेयर पुर्‍याउने योजना नै ल्याए । अहिलेका ऊर्जामन्त्रीले जलविद्युत् कम्पनीका सेयर गाउँ–गाउँमा पुर्‍याउने घोषणा मात्र होइन, ज्वाइँ खोज्दा जलविद्युत् कम्पनीको सेयरलाई प्राथमिकता दिने चलन चलाउँछु भने । यिनीहरू सहकारी मोडेलमा जलविद्युत्को विकास गरिने कुरा गर्दैनन् । किनकि, सहकारी स्वरूपमा सेयरको भाउ बढ्दैन । कम्पनीको सेयर दोस्रो बजारमा किनबेच भएजस्तो सहकारीको हुँदैन ।

विद्युत्को बजार जोखिम पनि अरूको तुलनामा कम नै हुन्छ । प्रचलित कानुनी व्यवस्थाले भने जलविद्युत् कम्पनीको सेयरलाई अरू कम्पनीको तुलनामा फरक बनाइदिएको छ । विद्युत् ऐन बमोजिम विद्युत् उत्पादन आयोजनाको अनुमतिपत्र अधिकतम ५० वर्षसम्मका लागि मात्र हुन सक्छ । ऐनमा यो व्यवस्था भए पनि सरकारले २५ देखि ४० वर्षसम्मको म्याद तोकेर अनुमति दिएको छ । अनुमतिपत्रको म्याद सकिएपछि कम्पनीले सञ्चालन गर्दै आएको जलविद्युत् आयोजना, अर्थात्, मूल सम्पत्ति सरकारलाई हस्तान्तरण गर्नुपर्छ । विद्युत् ऐनले ५० प्रतिशतभन्दा बढी वैदेशिक स्वामित्व भएका कम्पनी र नियन्त्रणात्मक स्वामित्व स्वदेशी लगानीकर्ता भएका कम्पनीबीच अलग–अलग व्यवस्था गरेको छ । यदि कम्पनीमा ५० प्रतिशतभन्दा बढी विदेशी लगानी भए अनुमतिपत्रको म्याद सकिएपछि विद्युत् आयोजना, त्यस्तो आयोजनासँग गाँसिएका सम्पूर्ण भौतिक संरचना र सम्पत्ति नेपाल सरकारलाई बुझाउनुपर्छ । कम्पनी त अस्तित्वमा रहन्छ, तर सम्पत्ति रहँदैन । अर्थात्, एकाएक सेयरको मूल्य शून्य हुन जान्छ । यदि कम्पनीले आयोजना सञ्चालन गरिरहन चाहन्छ भने सरकारसँग निश्चित मूल्यमा आयोजना पुन: खरिद गर्न सक्छ । खरिद गर्न चाहे सरकारले गठन गरेको पाँच सदस्यीय विज्ञ समूहले निर्धारण गरेको मूल्य तिर्नुपर्छ । त्यसका निम्ति कम्पनीले थप पुँजी जुटाउन सक्नुपर्‍यो वा सञ्चित मुनाफा नगदमै राख्न सफल भएको भए, प्रयोग गर्न सक्ने भयो  यदि कम्पनीमा ५० प्रतिशतभन्दा कम विदेशी लगानी छ, नियन्त्रणात्मक स्वामित्व स्वदेशी लगानीकर्ताको हातमा छ भने अनुमतिपत्रको म्याद सकिएपछि नेपाल सरकारसँग नयाँ सम्झौता गरेर आयोजना सञ्चालन गरिरहन पाउँछ । तर, नयाँ सम्झौतामा सर्त के हुने स्पष्ट छैन ।

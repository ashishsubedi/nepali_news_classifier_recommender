नेपालमा हाल एउटा नोट छाप्न डेढदेखि एक रुपियाँ ९२ पैसासम्म लाग्छ । एउटा चक्रमा करिब तीन खर्ब २९ अर्ब बराबरका रुपियाँ छापिन्छन् । नोट साथमा राख्नेभन्दा पनि किनमेलमा बैंकबाट जारी हुने  डेबिट कार्ड, क्रेडिट कार्ड प्रयोग गर्ने र बैंकिङ प्रणालीबाटै भुक्तानी गरिए पनि नोटको आयु बढाउन सकिन्छ । राष्ट्र बैंककै पछिल्लो तथ्यांक अनुसार करिब ३ करोड जनसंख्यामा २ करोड २५ लाखले कर्जा खाता र १२ लाखले निक्षेप खाता खोलेका छन् । तर, मोबाइल बैंकिङको सेवा लिने ३९ लाख, इन्टरनेट बैंकिङको सेवा लिने करिब ८ लाख, करिब ५४ लाखले डेबिट, क्रेडिटलगायतका कार्ड लिएका छन् । यसमा एउटाभन्दा धेरै बैंक खाता हुने पनि उच्च भएकाले संख्या दोहोरिएको छ । त्यसैले बैंकिङ प्रणालीबाट विद्युतीय कारोबार गर्न सकिए नोट छाप्ने खर्च जोगाउन सकिन्छ । हुन त, अन्य मुलुकमा पनि कागजी वा भौतिक मुद्राको प्रयोग नहुने भने होइन । एक तथ्यांक अनुसार अमेरिकाले सन् २०१० मा ५ अर्ब ९५ करोड डलर बराबरका नोट नष्ट गरेको थियो । यसमा एक र २० डलरका नोटको संख्या धेरै थियो । तर, नेपालमा पूजा, दान–धर्म गर्दासमेत पैसाको प्रयोग हुने र पैसालाई जतन साथ राख्ने बानी पनि नभएकाले अन्य देशमा भन्दा चाँडै नोट पुरानो हुने गरेको छ । उचित प्रयोग गर्ने हो भने नोटको आयु बढाउन सकिन्छ र छपाइको खर्च कम हुन्छ


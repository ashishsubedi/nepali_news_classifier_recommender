स्वदेशी स्रोतमा चिलिमे आयोजना निर्माणको परिकल्पना गर्दा नेपाल विद्युत् प्राधिकरणले प्रवद्र्धकको हैसियतले प्राधिकरणका कर्मचारीलाई सेयर दिने सोच राख्यो । र, व्यावसायिक उत्पादन सुरु गरेपछि आयोजना प्रभावितलाई कुल सेयर पुँजीको १० प्रतिशत, सर्वसाधारणलाई १४ प्रतिशत र कर्मचारीलाई २५ प्रतिशत गरी ४९ प्रतिशत सेयर सार्वजनिक निष्कासन गर्‍यो । तामाकोसी जलविद्युत् परियोजना स्वदेशी स्रोतबाट निर्माण गर्ने परिकल्पना गर्दा नै प्रभावित स्थानीय परिवारलाई सेयर दिने र सार्वजनिक निष्कासन पनि गर्ने अवधारणा बन्यो । सेयर दिइए आयोजना निर्माणका बेला स्थानीयले अवरोध होइन, सहयोग गर्छन् भन्ने प्राथमिक सोच थियो त्यसबेला ।

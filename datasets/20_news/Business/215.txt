हाल धितोपत्र बजारमा सूचीकृत २ सय ९ कम्पनीमध्ये १८ वटा जलविद्युत्सम्बन्धी छन् । कुल बजार पुँजीकरणमा यिनको हिस्सा जम्मा तीन प्रतिशतजति छ । तर, आगामी दिनमा दोस्रो बजारमा थपिनेमा जलविद्युत् कम्पनीको संख्या बढी हुने देखिन्छ । अहिले ४ हजार ६ सय ४१ मेगावाट क्षमताका १७२ आयोजना निर्माणको चरणमा छन् । नेपाल विद्युत् प्राधिकरण र सहकारी संस्थाहरूले निर्माण गर्दै गरेका आयोजनाबाहेक करिब १ सय ६० नयाँ जलविद्युत् कम्पनीका सेयर धितोपत्रको दोस्रो बजारमा आउनेछन् । यसले आगामी तीन–चार वर्षमै धितोपत्र बजारको स्वरूप बदल्नेछ । यो समयमा केही उत्पादनमूलक उद्योग र होटल–व्यवसायका सेयर पनि दोस्रो बजारमा कारोबारका लागि सूचीकृत होलान् । केही स्थापित व्यावसायिक घरानाले आफ्ना निजी कम्पनीहरूको केही हिस्सा सार्वजनिक स्वामित्वमा छाड्ने निर्णय लेलान् । तर, जति प्रभाव जलविद्युत् कम्पनीले पार्नेछन्, त्यो प्रभाव अरू आर्थिक क्षेत्रका इकाइले यही अवधिमा पार्न मुस्किल छ ।

नोट छाप्दा केन्द्रीय बैंकले सुरक्षणका रूपमा सुन, चाँदी र चलनचल्तीमा रहेका नोटलाई नै आधार मान्ने गर्छ । यसमा ५०/५० प्रतिशत भार दिइन्छ । नयाँ नोट आएसँगै पुराना नोट बजारबाट खिच्न थाल्नुपर्छ । यसो नगर्ने हो भने बजारमा पैसाको आपूर्ति बढ्छ । यसले अर्थतन्त्रमा नकारात्मक प्रभाव पार्छ । किनभने, धेरै पैसा चलनचल्तीमा भए यसले महँगी वृद्धिदेखि पैसाको मूल्य घटाउने काम गर्छ । देशहरू टाट पल्टिने अवस्थामा पनि धेरै मुद्रा चलनचल्तीमा आउने गरेका छन् । त्यसैले केन्द्रीय बैंकको एउटा महत्त्वपूर्ण काम बजारमा चलनचल्तीको मुद्रा व्यवस्थापन गर्नु पनि हुन्छ । यसलाई मुद्रा प्रवाह व्यवस्थापन भन्ने गरिएको छ ।


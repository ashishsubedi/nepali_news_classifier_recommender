नेपालमा नोट चाँडै पुरानो हुने हुँदा जलाउनु परिरहेको राष्ट्र बैंक मुद्रा व्यवस्थापन विभाग प्रमुख लक्ष्मीप्रपन्न निरौला बताउँछन् । ‘‘नेपालमा नोटको आयु सरदर तीनदेखि पाँच वर्ष रहने गरेको छ,’’ निरौला भन्छन् । यही आधारमा राष्ट्र बैंकले समय–समयमा नयाँ नोट छाप्ने गर्छ । के–कति मुद्रा छाप्ने भन्ने अधिकार केन्द्रीय बैंकमै निहित हुन्छ । नोट छाप्दा केन्द्रीय बैंकले सुरक्षणका रूपमा सुन, चाँदी र चलनचल्तीमा रहेका नोटलाई नै आधार मान्ने गर्छ । यसमा ५०/५० प्रतिशत भार दिइन्छ । नयाँ नोट आएसँगै पुराना नोट बजारबाट खिच्न थाल्नुपर्छ । यसो नगर्ने हो भने बजारमा पैसाको आपूर्ति बढ्छ । यसले अर्थतन्त्रमा नकारात्मक प्रभाव पार्छ । किनभने, धेरै पैसा चलनचल्तीमा भए यसले महँगी वृद्धिदेखि पैसाको मूल्य घटाउने काम गर्छ । देशहरू टाट पल्टिने अवस्थामा पनि धेरै मुद्रा चलनचल्तीमा आउने गरेका छन् । त्यसैले केन्द्रीय बैंकको एउटा महत्त्वपूर्ण काम बजारमा चलनचल्तीको मुद्रा व्यवस्थापन गर्नु पनि हुन्छ । यसलाई मुद्रा प्रवाह व्यवस्थापन भन्ने गरिएको छ ।


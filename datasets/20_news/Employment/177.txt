सास्तीपूर्ण छ वैदेशिक रोजगारी

 मलेशियामा काम गर्न जान १० हजार रुपैयाँ मात्र तिर्नुपर्छ भने सुनेका पर्साका सुनील सहानियाँले म्यानपावर कम्पनीलाई १ लाख ४० हजार रुपैयाँ बुझाएपछि बल्ल उड्न पाए । कम्पनीले उपलब्ध गराएको कामदार र कम्पनीबीचको सम्झौताबमोजिम दैनिक १० घण्टा काम गर्नुपर्ने भए पनि उनले मलेशियाको साइकल कारखानामा दैनिक ११ घण्टा काम गर्नुपर्‍यो । खाने–बस्ने सुविधासहित करीब मासिक ३२ हजार रुपैयाँ मासिक तलब पाउने भनेर सुनेका सहानियाँले सम्झौताबमोजिम काम र ज्याला पाउनुपर्‍यो भनेपछि उनलाई कम्पनीले कालोसूचीमा राखी दुःख दिन थाल्यो । विनाकाम घाममा खटाउन थालेपछि असह्य भई उनले ३ दिन काममा जान छाडे । त्यसपछि १ महीना कामबाट बर्खास्त गरी उनको तलब पनि रोक्का गरिदियो ।
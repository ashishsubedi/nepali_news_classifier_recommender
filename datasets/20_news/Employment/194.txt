महिला ई–रिक्सा चालकलाई ट्राफिक प्रशिक्षण

जिल्ला ट्राफिक प्रहरी कार्यालय रौतहटले चन्द्रनिगाहपुरमा रहेका महिला ई–रिक्सा चालकलाई प्रशिक्षण दिएको छ । उनीहरूलाई वुधवार ट्राफिक प्रहरी कार्यालयमै ट्राफिक नियमका बारेमा प्रशिक्षण दिइएको हो । ट्राफिक नियमका बारेमा आफूहरूले कम बुझेकाले यसबारे प्रस्ट हुन ट्राफिक कार्यालयमा आएको महिला ई–रिक्सा चालकले बताएका छन् । नियमबारे प्रस्ट नहुँदा विभिन्न समस्या र दुर्घटनासमेत हुने भएकाले प्रशिक्षण लिइएको ई–रिक्सा चालक सम्झाना राईले बताइन् । ‘यहाँ आएर धेरै कुरा सिकियो,’ उनले भनिन् । यस्तै, अर्की महिला चालक बिन्दा क्षत्रीले ई–रिक्सा चलाउन ट्राफिक नियमका बारेमा पनि जानकारी हुनुपर्ने बताइन् । ई–रिक्सा चलाउन जानेका महिलालाई सवारीचालक अनुमतिपत्र लिन कठिन हुने गरेकाले सहुलियतमा सजिलैसँग लाइसेन्स दिन उनले माग गरिन् । चन्द्रनिगाहपुरमा महिला ई–रिक्सा चालकको सङ्ख्या बढ्दै गएपछि सचेतता र ट्राफिक नियमबारे जानकारी दिन कार्यक्रमको आयोजना गरिएको हो ।
स्वरोजगारमा रम्दै बाख्रापालन गर्दै

दैलेख र जाजरकोटका गाउँहरू घुम्दा रोजगारीका लागि भारत जानेहरू युवाको लर्को नै भेटियो । बाटोमा सुस्ताइरहेका एक हुल युवाहरूसँग साक्षात्कार गर्ने मौका मिल्यो । त्यस क्रममा युवाहरूले भारतमा गएर राम्रो काम पाइयो भने वर्षमा सरदर ४०/५० हजार भारतीय रुपैयाँ कमाउन सकिने नत्र भने सामान्यतया १५/२० हजार रुपैयाँमात्र कमाउन सकिने बताए । सोही अवसरमा भारतमा गएर गर्नुपर्ने कामको स्तर, हुने कमाइ र नेपालमा बसेर गर्न सकिने उपायहरूको बारेमा समेत छलफल गरियो । धेरैजसो युवाहरूले गाउँमा रोजगारीका कुनै पनि सम्भावना नदेखेर भारत जानुपरेको गुनासो गरे । त्यसैले, सो क्षेत्रका गाउँघरतिर महिला, बालबालिका र वृद्धवृद्धाबाहेक अरू खासै भेटिँदैनन् । गाउँघरतिर कृषि र पशुपालनको अधिक सम्भावनाका कुरा गर्दा १५–२० ओटा बाख्रापालन गर्ने एउटा परिवारले वर्षमा ४–५ ओटा खसी सजिलै बेच्न सक्छ । एउटा खसी १५–२० हजार रुपैयाँमा विक्री भयो भने वर्षमा ६० हजारदेखि १ लाख रुपैयाँ सजिलै कमाउन सकिन्छ । तैपनि, युवाहरूको विदेशको आकर्षक बढिरहेको छ । यद्यपि, युवाहरूको पैसा कमाउनेतर्फ मात्र नभएर विदेश घुम्ने रहर पनि भएको देखियो । अधिकांश युवाले भारतका ठूलाठूला शहरहरू दिल्ली, मुम्बई, मद्रास आदि घुमेर कमाएको पैसा र यहाँ वर्षभर कुटो–कोदालो खनेर कमाएको पैसा उति नै हुन्छ भने गाउँमा किन बस्ने भन्ने खालका अभिव्यक्ति दिए ।
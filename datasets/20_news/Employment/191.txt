खाडीका जेलमा रहेका नेपालीको तथ्याङ्क उपलब्ध गराउन प्रमको निर्देशन

 प्रधानमन्त्री पुष्पकमल दाहालले खाडी मुलुकका विभिन्न जेलमा रहेका नेपालीको ठोस तथ्याङ्क दिन परराष्ट्र सचिव शङ्करदास बैरागीलाई निर्देशन दिएका छन् । 

परराष्ट्र सचिव बैरागीलाई शुक्रबार प्रधानमन्त्री निवास बालुवाटारमा बोलाइ उनले यस्तो निर्देशन दिएका हुन् । वैदेशिक रोजगारीको खोजीमा खाडी मुलुक पुगेका नेपालीले दुःख पाएको, उनीहरूको पेसागत सुरक्षा नभएको तथा जेलमा कष्टकर जीवनयापन गर्न बाध्य भएको समाचार लगातार आएपछि तत्काल समस्याको समाधान गर्न प्रधानमन्त्रीले परराष्ट्र सचिवलाई यस्तो निर्देशन दिएका हुन् । कुराकानीका क्रममा प्रधानमन्त्री दाहालले नेपालीको कष्टकर अवस्था र जेलमा रहेका नेपाली नागरिकको रिहाइका लागि तत्काल पहल गर्न निर्देशन दिएको प्रधानमन्त्रीका स्वकीय उपसचिव मनोहरि तिमिल्सनाले जानकारी दिए । 
आयोजनाले दियो रोजगारी, लगानी गर्न पनि बाटो खुल्यो

 नारच्याङ गाविस– ४ का रेशबहादुर तिलिजा गाउँमै रोजगारी पाएकोमा मख्ख छन् । घरखर्च जुटाउन लामो समय वैदेशिक रोजगारीको शिलशिलामा खाडीमुलुक पुगेका तिलिजा अहिले नारच्याङमै निर्माणाधिन पाँच मेगावाट क्षमताको घलेम्दीखोला जलविद्युत् आयोजनामा काम गर्दै आइरहेका छन् ।

गाउँमा जलविद्युत् आयोजनाको पूर्वाधार निर्माणको काम शुरु भएर रोजगारीको अवसर सिर्जना भएपछि वैदेशिक रोजगारीलाई त्यागेर उनी आयोजनामा काम गर्न थालेका हुन् । तिलिजाजस्तै १० वर्षसम्म कतारमा मजदूरी गरी फर्किएर घलेम्दी जलविद्युत् आयोजनामै आबद्ध भएका नारच्याङ–५ का नीरबहादुर थजालीले पनि गाउँमै रोजगारी पाएका छन् ।
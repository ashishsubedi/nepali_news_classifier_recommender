जागीर खोज्न यस्तो गरौं

शिक्षित होस् वा सामान्य लेखपढ गरेका नै किन नहोस्, सबै मानिस रोजगारीको खोजीमा नै रहेका हुन्छन् । कोही रोजगारीको क्षेत्र र विधा परिवर्तनका लागि अर्को रोजगारी खोजिरहेका हुन्छन् त कोही पेशा परिवर्तन गर्न जागीरको खोजीमा हुन्छन् । भर्खरै पढाइ सकेकाहरू भने आफ्नो करीअर बनाउन जागीरको खोजी गरिरहेका हुन्छन् । तर, जागीर पाउन भने त्यति सजिलो छैन । चिनजानको मान्छै छैन र केही भनसुन गर्न सकिएन भने योग्यताले पनि काम नदिएको अनुभव र गुनासो धेरै बेरोजगारको हुने गर्दछ । रोजगारदाता भने आफूले खोजेको जस्तो मान्छे नपाएर हैरान छन्, जसले गर्दा कामचलाउको रूपमा योग्यता र शीप नभएपछि काम लगाउन रोजगारदाता बाध्य छन् । रोजगारदाता भन्छन्, ‘सबै युवा र योग्यता भएका जति विदेश गइहाले यहाँ मान्छे पाउन नै गाह्रो भइसक्यो ।’ रोजगारको खोजीमा रहेकाहरूतर्क भने अर्कै छ । उनीहरू भन्छन्, ‘यहाँ काम पाउन गाह्रो छ । सोर्सफोर्स नलगाईकन केही हुँदैन । अनि विदेश नगई सुखै हुँदैन ।’
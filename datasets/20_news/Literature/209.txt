समालोचक गीता त्रिपाठीले ‘उत्तरवर्ती नेपाली नारीकथाका प्रवृत्तिहरू’ कार्यपत्र प्रस्तुत गरिन् । पितृसत्तात्मक समाजको चस्माले नारीकथाको अध्ययन र मूल्यांकनमा सदैव एउटा निश्चित अवधारणा बनाएका कारण नारी कथाका विषयमा हुने टिप्पणी र समालोचनाहरू विगतदेखि नै पूर्ण हुन नसकेको उनले सुनाइन् । ‘नारीका कथा सदैव वैयक्तिक पीडा र आँसुका अविष्कारहरूको नयाँ संस्करणमा मात्र हुन् भन्नेहरूको बाहुल्यले नारी कथाको गुणात्मक विस्तारलाई चुनौती दिँदै आएको छ,’ उनले भनिन् ।

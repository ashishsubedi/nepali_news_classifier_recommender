तीनदिने सम्मेलन एवं राष्ट्रिय कविता प्रतियोगिताका निर्णायकमा त्रिभुवन विश्वविद्यालयका प्रा. केशव सुवेदी, नेपाल प्रज्ञा प्रतिष्ठानका पूर्वप्राज्ञ उत्तमकृष्ण मजगैंया र प्रज्ञासभा सदस्य वियोगी बुढाथोकी थिए । आयोजकले कवि नारायणप्रसाद शर्मा, भूपिन, प्रोल्लास सिन्धुलीय, हेम प्रभासलगायत एक दर्जन कविलाई कविता सुनाउन विशेष निम्तो गरेको थियो । रोल्पाबाटै सुरु भई करिब दशकसम्म सञ्चालित माओवादी सशस्त्र द्वन्द्वसँग जोडिएको ‘युद्ध साहित्य र सिर्जनामा युद्धको प्रभाव’ बारे सम्मेलनमा चर्चा गरियो । रोल्पाका साहित्यकारद्वय नवीन विभास र क्षितिज मगरले तत्कालीन सशस्त्र द्वन्द्वबाटै साहित्य सिर्जनामा अभिप्रेरित भई लागेको खुलासा गरे । युद्ध साहित्यका बारेमा प्रवचन गर्न सम्मेलनमा पाहुनाका रूपमा निम्त्याइएका दाङका कवि यज्ञबहादुर डाँगीले तत्कालीन सशस्त्र द्वन्द्वले युद्ध साहित्य सिर्जनामा मलजल गरेको बताए ।

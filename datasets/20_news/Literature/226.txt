भृकुटीमण्डपमा जारी २२ औं अन्तर्राष्ट्रिय पुस्तक प्रदर्शनीको छैटौं दिन ‘पठनको भोक’ अन्तरक्रियामा शाहले ‘दर्शन, संस्कृति, इतिहास जेजस्तो किताब पढे पनि आफ्नो लागि पढ्नुपर्नेमा’ जोड दिइन् । ‘किताबले समाज बुझ्न र ज्ञानको दायरा फराक पार्न सहयोग त गर्छ नै,’ उनले भनिन्, ‘यसले समाजलाई हेर्ने दृष्टिकोणसमेत परिवर्तन गरिदिन्छ ।

कुनै पनि कुरालाई फरक दृष्टिकोणले हेर्ने क्षमता पठनले बढाइदिन्छ । तर नेपालमा पाठकहरूमा पठनको भोक नै पुगेको छैनजस्तो लाग्छ । नेपालको शिक्षा प्रणालीको दोषी छ यसमा, जसले पठनको भोक बढाउनुको साटो पठनप्रति विद्यार्थीहरूमा वितृष्णा बढाइदिइराखेको छ ।’ उनका अनुसार, राम्रो लेखक हुनका लागि पनि राम्रो पाठक हुनु जरुरी छ, विस्तृत अध्ययन अत्यावश्यक छ ।

गीतकार यादवले फेला पारेका आफ्ना ११ वटै गीतको बेग्लाबेग्लै कथा छ । गीत भेटेपछि उनी त्यससँग सम्बन्धित स्रष्टा (गायक र संगीतकार) खोज्न थाल्छन् । धेरै त बितिसकेका हुन्छन्, जिउँदामध्ये अधिकांश उमेर र स्वास्थका कारण गाउन नसक्ने भइसकेका भेट्छन् भने कोही विदेशतिर हुन्छन् । ‘स्रष्टा सधंै लाइटमा हुँदैनन्,’ उनले भने, ‘एक समयपछि तिनलाई बचाउनुपर्छ । बचाउने भनेको तिनको काम संरक्षण गर्नु हो ।’

स्रष्टा खोज्दै जाँदा उनी अघिल्लो पटक गायक डीबी महेश पाल्पालीसम्म पुगेका थिए । विसं. २०२० को दशकका प्रख्यात गायकलाई काठमाडौं बोलाएर भिडियो खिचे । डीबीको स्वर रहेको ‘माया फिर्ता लाँदै छु...’ गीतको भिडियो यादवको वेबसाइटमा उपलब्ध छ । ‘यसपालि पन्नाकाजीको भिडियो बनाउने योजना थियो,’ उनले भने, ‘प्रवेशमानसँग कुरा पनि भएको थियो । तर, उनी बितिहाले ।’

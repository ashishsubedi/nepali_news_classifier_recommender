यस्तोमा फिल्मकर्मीसमेत रहेका वरिष्ठ गीतकार यादव खरेलले पछिल्लो दुई वर्षदेखि आफ्ना पुराना गीतहरू खोजेर तिनलाई नयाँ भर्सनमा निकाल्ने काम गरिरहेका छन् । यसमा उनलाई छोरा स्रमाटले साथ दिइरहेका छन् । ‘उसकै कन्सेप्ट हो,’ यादवले भने, ‘यो सबै गरेर हामीलाई कुनै आर्थिक फाइदा छैन, मूर्ख काम हो । तर, संगीतको एउटा कालखण्ड जोगिन्छ, रचना बाँच्छ भनेर गरिरहेका छौं ।’

दुई वर्षअघि उनले ‘हराएका गीतहरू’ नामक एल्बम नै निकालेका थिए । त्यसमा विसं. २०१७ देखि २०६८ सम्मका गीत थिए । यसपालि उनी सोही एल्बमको दोस्रो भाग निकाल्दै छन् जसमा विसं. २०२६ देखि २०४७ मा रचेका गीत समाविष्ट छन् । आजभन्दा ४०/५० वर्षअघिका आफ्ना रचना फेला पार्दा उनी कहिलेकाहीँ छक्क पर्छन् । ‘त्यो बेलाको मेरो फिलिङ याद आउँछ,’ उनले भने, ‘कतिपय रचना मैले नै बिर्सिसकेको हुँदो रहेछु ।’

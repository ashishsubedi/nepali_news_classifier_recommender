कथा : त्यो बहुमूल्य पोस्टकार्ड
बाको पुरानो डायरीबाट विनयको डायरीमा थपक्क सरेको थिए, त्यो कविता । आफैले सिर्जना गरेका केही मौलिक हरफहरू जोड जाँड गरेर विनयले एउटा कविता तयार गरेको थियो । यो विनयको पहिलो प्रयास थिएन । पटक पटकको प्रयासले खारिएको विनय अनुभवी थियो । कविता सारेसँगै गायब हुन्थ्यो, त्यो कविता लेखिएको बाको डायरीको पातो र कायम रहन्थ्यो नव कवि विनयको डायरीमा एउटा मौलिक कविता ।
नयाँ वर्षको पहिलो शुक्रवार विद्यालयमा आयोजित कविता प्रतियोगितामा विनय दोस्रो घोषित भयो । कविता भन्नेहरू धेरैजसो ऊभन्दा माथिल्लो कक्षाका थिए । दाइ–दिदीहरूलाई जितेर दोस्रो भएकोमा विनय गर्वले फुलेल थियो । पुरस्कार स्वरूप पाएको कुटको गातावाला, भित्र हल्का हरियो रङ्गका चिल्ला पानाहरुभएको डायरी च्यापेर विनय यता–उता हल्लिदै थियो । आफ्नी सहपाठी सुनिताको आँखा आफूमाथि पर्नु हालको उसको मुख्य लक्ष्य थियो ।


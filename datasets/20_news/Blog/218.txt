फोटो पठाएर एक लाख रुपैयाँ जित्‍ने हैन त?
फोटो पत्रकारहरुको संस्था पिजे क्लबले नेपालकै सबैभन्दा बढी पुरस्कार राशी भएको फोटो प्रतियोगिता नेपाल फोटो प्रतियोगिताका लागि फोटो दर्ता खुला गरिएको बताएको छ। फोटो पठाउने अन्तिम समय असार ६ गते (जुन २०) राति १२ बजेसम्म हो। यो नेपालको अहिलेसम्मकै सबभन्दा ठूलो फोटो प्रतियोगिता हो, जहाँ व्यावसायिक फोटो पत्रकार, पत्रकार र सौखिन फोटोग्राफरका हजारौं फोटो एउटै मञ्चमा भेला हुन्छन्। नेपालभित्र खिचिएका फोटो विश्वका जुनसुकै देशबाट नेपाली नागरिकले पठाएर सहभागी हुनसक्छन्। यसमा ७ वटा विभिन्न विधामा फोटो पठाउने व्यवस्था गरिएको छ। ‘फोटो अफ द इयर’ विजेताले नगद १ लाख रुपैयाँ पुरस्कार पाउनेछन्। प्रत्येक विधाका प्रथम, द्वितीय र तृतीय हुनेलेे नगद क्रमशः ३०, २० र १० हजार रुपैयाँ पुरस्कार पाउनेछन्। प्रोफेसनलहरुले पठाउने फोटोहरुले नै जित्ला नि हामीले खिचेको के जित्ला र भन्ने ठान्नुहुन्छ भने तपाईँ गलत हुनुहुन्छ। गत वर्ष एक पूजारीले खिचेको फोटोले एक लाख रुपैयाँ जितेको थियो। यसअघि पनि फोटो खिच्ने पेशा नभएका धेरैले पुरस्कार जितिसकेका छन्। 


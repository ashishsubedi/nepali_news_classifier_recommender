
﻿ट्वान्टी २० विश्वकपको तयारीका लागि बेलायत पुगेको नेपालको राष्ट्रिय टोलीले त्यहाँको क्लब मिडिलसेक्ससँगको पहिलो अभ्यास खेलमा १४ रनले पराजित भएको छ । निर्धारित २० ओभरको खेलमा ४ विकेट गुमाउँदै मिडिलसेक्सले १६४ रन बनाउन सफल भएको थियो । १६५ रनको लक्ष्य पछ्याउन मैदानमा उत्रिएको नेपाली टिमले २० ओभरमा ७ विकेट गुमाउँदै मात्र १५० रन मात्र बनाउन सफल भयो ।

मिडिलसेक्सका लागि कप्तान ए बालविरनीले अविजित ७२ रन बनाएका थिए भने आर हिगिन्सले ३२ रनको योगदान दिएका थिए । नेपालका लागि जितेन्द्र मुखिया २ विकेट लिनुका साथै एक रन आउट पनि गरेका थिए । यस्तै अर्का नेपाली बलर सोमपाल कामीले पनि एक विकेट लिन सफल भएका थिए ।

दोस्रो ब्याटिङ गर्न मैदानामा उत्रिएको नेपालले पहिलो विकेट मात्र एक रनमा गुमाएको थियो । सागर पुन खाता नै नखोली आउट भएपछि मैदानमा आएका ज्ञानेन्द्र मल्ल ३० बलमा ४१ रन बनाएका थिए । प्रारम्भिक ब्याट्सम्यान सुभाष खकुरेले सुरुमा ज्ञानेन्द्र मल्ल र त्यसपछि शरद भेषावकरसँग राम्रो साझेदारी गरेका थिए । उनले ४६ रनेको योगदान दिए । सस्तो मै कप्तान पारस खड्कालाई गुमाएको नेपालका लागि शरद भेषावकरले २३ बलमा ३१ रन बनाउँदै आशा जीवित राख्ने प्रयास गरेका थिए । तर उनी सफल हुन सकेनन् । मिडिलसेक्सका लागि आरएच पटेलले ३ विकेट लिएका थिए ।

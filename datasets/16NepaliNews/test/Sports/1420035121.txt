
﻿रुपन्देही, १६ पुस । युवा तथा खेलकूद मन्त्री पुरुषोत्तम पौडेलले खेलकूद क्षेत्रको बिकासका लागि नयाँ कानुन ड्राफ्ट भईसकेको र सो कानुन आउन सकेमा खेलाडी र खेलकूदको विकास हुने बताउनु भयो । पञ्चायती कालको २०२२ सालमा बनेको खेलकूद ऐन पुरानो भएको तथा समय सापेक्ष हुन नसकेकाले समय सापेक्ष रुपमा खेलकूदको बिकासका लागि नयाँ खेलकूद नीति ड्राफ्ट गरिएको बताउनु भएको हो । बुधबारदेखि बुटवलमा शुरु भएको १९ औं राष्ट्रिय महिला एलजिकप भलिवल प्रतियोगिताको उद्घाटन गर्दै मन्त्री पौडेलले ड्राफ्ट भईसकेको कानुन पारित भएपछि खेल क्षेत्रमा लागेका मानिसका लागि लोकतन्त्रको आभास हुने उहांले बताउनु भएको छ ।  युग अनुसारको खेलाडी मैत्री कानुन नआउँदा सम्म खेलकूदको बिकास हुन नसक्ने भएकाले युग अनुसारको कानुन ड्राफ्ट गरिएकोले खेलकूदको बिकासका लागि फलदायी हुन सक्ने बताउनु भयो । यहि परिस्थितीमा निर्धारित मितिमा संबिधान आउन नसकने बताउँदै संबिधान निर्माणका लागि सबैपक्ष लचिलो हुनुपर्ने औल्याउनु भयो । 

नेपाल भलिवल संघ, रुपन्देही भलिवल संघ र रुपन्देही उद्योग संघको आयोजनामा १९ औं राष्ट्रिय महिला एलजिकप भलिवल प्रतियोगिता रुपन्देही उद्योग संघले आयोजना गरेको औद्योगिक प्रदर्शनी स्थलमा खेलाईदै छ । पहिलो चरणका खेल बुधवारवाट खेलाईएको छ ।  ४ दिन सम्म सञ्चालन हुने सो प्रतियोगितामा ५ बिकास क्षेत्रका क्षेत्रीय टिम तथा नेपाली सेना, ससस्त्र प्रहरीको एपिएफ र नेपाल प्रहरीको ३ वटा विभागीय टिम गरि ८ टिम प्रतिस्पर्धामा रहेको आयोजक जिल्ला भलिवल संघ रुपन्देहीका अध्यक्ष बिष्णुकुमार श्रेष्ठले जानकारी गराउनु भयो ।  प्रतियोगितामा प्रथम हुनेलाई ५१ हजार रुपैंया, द्वितीयलाई ३१ हजार रुपैंया तथा तृतीयलाई २१ हजार रुपैंया नगद तथा कप र प्रमाणपत्र प्रदान गरिने प्रचार प्रसार संयोजक यमलाल भुसालले जानकारी गराउनु भयो ।कार्यक्रममा नेपाल भलिवल संघका उपाध्यक्ष यामु गुरुङ मुख्य प्रायोजक एलजी ब्यूटी सपका डाईरेक्टर सतिश चन्द्र कशौधन, रुपन्देही उद्योग सघका अध्यक्ष बोनिन पिया लगाएतले बोल्दै खेलकूदको विकासमा राज्य उदासिन भएको बताउनु भयो ।


﻿ भारतीय क्रिकेट टीमका कप्तान महेन्द्र सिंह धोनी र बंगलादेशका तीव्र गतिका बलर मुस्ताफिजुर रहमानलाई जरिवाना गरिएको छ । मिरपुरमा भएको पहिलो एकदिवसीय क्रिकेटमा धोनी र रहमान आपसमा ठोक्किएका थिए । अन्तराष्ट्रिय क्रिकेट काउन्सिल (आईसीसी)ले धोनीलाई म्याच शुल्कको ७५ प्रतिशत र रहमानलाई ५० प्रतिशत जरिवाना गरेको छ ।

रहमानको यो डेब्यू वन डे थियो । उनले ५ विकेट लिएको उक्त खेलमा बंगलादेशले भारतलाई ७९ रनको फराकिलो अन्तरले हराएको थियो । म्याच रेफ्रीले टीभी फुटेज हेरेपछि दुबैलाई जरिवानाको निर्णय सुनाएका हुन् । साथै उनले अनुभवी धोनीले जानजान ठोक्किएको बताएका छन् । तर, दुबै क्रिकेटरले जानाजान ठोक्किएको आरोप अस्वीकार गरेका छन् । धोनीले बलर गलत साइडमा रहेको र ठोक्किने निश्चित भएपछि प्रभाव कम गर्न आफूले हाते धेकेलेको बयान दिएका छन् ।

 

 

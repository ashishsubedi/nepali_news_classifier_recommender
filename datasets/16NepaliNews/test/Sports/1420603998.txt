
﻿काठमाडौं, पौष २२ । नेपाल क्रिकेट संघ (क्यान)ले पहिलोपटक एक वर्षका लागि खेलाडीहरुलाई अनुबन्ध गरेको छ । २२ जना खेलाडीलाई चार श्रेणीमा विभाजन गरी क्यानले अनुबन्ध गरेको हो । सम्झौताअनुसार पहिलो श्रेणीमा परेका कप्तान पारस खड्कासहित उपकप्तान ज्ञानेन्द्र मल्ल, शक्ति गौचन, बसन्त रेग्मी, शरद भेषावकर र सुवास खकुरेल गरी ६ जना खेलाडीले मासिक ३५ हजार तलब सुविधा पाउने छन् ।
त्यसैगरी, दोस्रो श्रेणीमा परेका अमृत भट्टराई, विनोद भण्डारी, सोमपाल कामी, सागर पुन, नरेश बुढाऐर र भुवन कार्की गरी ६ जनाले मासिक २५ हजार रुपैयाँ पाउने छन्। तेस्रो श्रेणीमा परेका मेहबुब आलम, अनिल मण्डल, प्रदीप ऐरी, जितेन्द्र मुखिया, राहुल विश्वकर्मा र आरिफ सेख गरी ६ जनाले मासिक १० हजार रुपैयाँ पाउने छन् । अन्तिम श्रेणीमा परेका राजु रिमाल, रामनरेश गिरी, करन केसी र राजेश पुलामीले जम्मा ५ हजार रुपैयाँ पाउने छन् । उनीहरुको अनुबन्ध गत पौष १७ गतेदेखि लागू भएको क्यानले जनाएको छ । क्यानले खेलाडीहरुको श्रेणी ६ महिनामा समीक्षा गरिने पनि जनाएको छ ।
यसैबीच, नामिबियामा माघ ३ गतेदेखि हुने डिभिजन २ क्रिकेटका लागि नेपाली राष्ट्रिय टोली बिहीबार अभ्यास खेल खेल्न दक्षिण अफ्रिका जाँदैछ । त्यहाँ केही अभ्यास खेल खेलेसँगै टोली सीधै नामिबिया जानेछ । डिभिजन  थ्री को च्याम्पियन नेपालले डिभिजन २ मा आयोजक नामिबियासँगै केन्या, नेदरल्यान्डस्, क्यानडा र युगान्डासँग खेल्नेछ । नामिबिया जाने टोलीलाई बिदाइ कार्यक्रममा क्यानले डिभिजन  थ्री का विजेता टोलीलाई जनही ५० हजार रुपैयाँले पुरस्कृत गरेको छ । 

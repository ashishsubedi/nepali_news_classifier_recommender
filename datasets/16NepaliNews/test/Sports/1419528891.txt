
﻿चेल्सीका प्रशिक्षक जोसे माउरिन्होले बार्सिलोनाका सुपर स्टार लिओनल मेस्सीलाई स्टमफोर्ड ब्रिज ल्याउने सम्भावना अस्वीकार गरेका छन् । एक अन्तरवार्तामा माउरिन्होले मेस्सीलाई चेल्सीमा ल्याउने सम्भावना नरहेको प्रष्ट पारे । उनले भने- किनकी हामीले फाइनान्सियल फेयर प्लेको नियम मान्नुपर्छ ।  उनले अघि भने- सुपर अमेजिङ प्लेयरलाई सुपर अमेजिङ नम्बर (रकम) मा ल्याउने योजना छैन ।  हालै मात्र चेल्सीका मिडफिल्डर सेस फेब्रिगासले पूर्वटिममेट मेस्सी स्टमफोर्ड बि्रज आए आफू खुसी हुने बताएका थिए ।

फेब्रिगास र मेस्सीले बार्सिलोनामा केही सिजन एकसाथ खेलेका थिए । फेब्रिगास यो सिजन चेल्सी आएका छन् र चेल्सीले प्रिमियर लिगको शीर्ष स्थान बनाउनुमा उनको उत्कृष्ट प्रदर्शनको महत्वपूर्ण भूमिका छ । चेल्सीका प्रशिक्षक माउरिन्होले यो सिजन प्रिमियर लिगमा आफूहरु उपाधि दावेदार भएको बताए । चेल्सीले राम्रो फुटबल खेलिरहेको उनको दावी छ ।


﻿उपाधिको दाबेदार मानिएको ब्राजिल कोपा अमेरिका फुटबलको क्वार्टरफाइनलबाटै बाहिरिएको छ । पेनाल्टी सुट आउटमा ब्राजिललाई हराएको  पाराग्वे भने सेमिफाइनलमा पुगेको छ । स्टार स्ट्राइकर नेयमारमाथि चार खेलको प्रतिवन्ध लागेपछि ब्राजिल कमजोर भएको थियो ।



आइतबार विहान भएको क्वार्टरफाइनलमा पाराग्वेले ब्राजिललाई पेनाल्टी सुट आउटमा ४ ३ ले पराजित गरेको हो । पाराग्वेले अब फाइनल प्रवेशका लागि उपाधिको दावेदार अर्जेन्टिनासँग खेल्नु पर्नेछ । खेलमा अग्रता भने ब्राजिलले लिएको थियो । १२ औं मिनेटमा रोविन्होले गोल गरे । उनले २०१० पछि पहिलो पटक ब्राजिलका लागि गोल गरेका हुन् ।


७२ औं मिनेटमा थिएगो सिल्भाले ह्याण्ड गरेपछि पारेग्वेले पेनाल्टी पायो, जसमा गोन्जालोजले गोल गरे । निर्धारित ९० मिनेटमा १ १ को बराबरी भएपछि खेलको निर्णय टाइब्रेकरबाट लिइयो । पेनाल्टी सुट आउटमा ब्राजिलका इभर्टन रिवेरियो र डुलगास कोष्ट चुके भने पाराग्वेका सान्टा क्रुजले गोल गरेनन् र ब्राजिल टाइब्रकेरमा ४ ३ ले पराजित भयो ।


﻿काठमाडौं । विश्व क्रिकेट लिग डिभिजन २ मा चौथो स्थानमा सीमित भए पनि नेपाल विश्व क्रिकेट लिग च्याम्पियनसिप खेल्न पाउने भएको छ । नेपालले डिभिजन २ मा माथिल्लो स्तरका टोलीविरुद्ध उत्कृष्ट प्रदर्शन गरेका कारण आइसीसी बोर्डले यो निर्णय गरेको हो । दुबईमा बसेको आइसीसी बोर्ड बैठकले केन्या र नेपाललाई वर्ल्ड क्रिकेट लिग च्याम्पियनसिप खेलाउने निर्णय गरेको छ । नामिबियामा सम्पन्न विश्व क्रिकेट लिग डिभिजन २ मा केन्या तेस्रो स्थान र नेपाल चौथो स्थानमा परेका थिए । ६ टोली सहभागी प्रतियोगिताबाट शीर्ष दुई टोली डिभिजन १ मा बढुवा हुने, तेस्रो तथा चौथो टोली डिभिजन २ मा यथावत रहने र पुछारका दुई टोली रेलिगेसनमा पर्ने प्रावधान थियो । तर, वोर्डले नेपालले डिभिजन १ को हैसियतमा  विश्व क्रिकेट लिग च्याम्पियनसिप खेल्ने अवसर दिएको हो । आईसीसीले डिभिजन वानको शीर्ष स्थानमा रहेका अफगानिस्तान र आयरल्याण्डलाई सन् २०१९ को विश्वकपका लागि छनोट गरेपछि नेपाल र केन्याले मौका पाएका हुन् । अफगानिस्तान र आयरल्याण्डले वर्ल्ड क्रिकेट लिग च्याम्पियनसिप खेल्ने छैन । उक्त स्थानमा केन्या र नेपाल छनोट भएका हुन् । नामिबियाको प्रतियोगिताबाट शीर्ष दुई स्थान हासिल गर्ने टोलीले आगामी चार वर्ष डिभिजन १ मा रहेका ६ टोलीसँग मिसिएर ५० ओभरको विश्व क्रिकेट लिग च्याम्पियनसिप तथा चार दिवसीय स्वरूपको अन्तरमहादेशीय कप खेल्न पाउँछन् । आइसिसीका विकास निर्देशकहरूले भने डिभिजन २ का शीर्ष चारभित्र पर्ने टोलीलाई ५० ओभरको विश्व क्रिकेट लिग च्याम्पियनसिपमा समावेश गर्ने आइसीसीले जनाएको छ। नेपाल र केन्याले अब दुई वर्ष हङकङ, नामिबिया, नेदरल्याण्ड, पपुवा न्यूगिनी, स्कटल्याण्ड र युएईसँग वर्ल्ड क्रिकेट लिग च्याम्पियनसिप खेल्नेछन् । यो अवधिमा नेपालले प्रत्येक टीमसँग दुई दुई खेल खेल्नेछ । 

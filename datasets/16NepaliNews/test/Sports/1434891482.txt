
﻿शनिबार राति भएको कोपा अमेरिका फुटबलको खेलमा पाराग्वे र उरुग्वेले बराबरी खेलेका छन् । पाराग्वे र उरुग्वेले १ १ गोलको बराबरी खेलेका हुन् । बराबरीसँगै दुबै टोली क्वार्टरफाइनलमा पुगेका छन् । ला सेरेनामा भएको खेलमा उरुग्वेले २९ औं मिनेटमा जोसे गिमेनेजको हेड गोलबाट अग्रता लिएको थियो । तर, पहिलो हाफको अन्तिममा पाराग्वेका लागि लुकास बार्सिओसले बराबरी गोल फर्काए ।

दोस्रो हाफमा दुबै टोलीबाट गोल हुन सकेन र पाराग्वे र उरुग्वेले अंक बाँडेका छन् । पाराग्वे ५ अंकका साथ समूह बीको उपविजेता बनेर क्वार्टरफाइनलमा पुगेको छ । उरुग्वेले भने ४ अंकका साथ तेस्रो स्थानमा रहेको मध्ये उत्कृष्ट टीम बनेर अन्तिम आठमा पुगेको छ । १२ टीमलाई तीन समूहमा विभाजन गरिएकाले प्रत्येक समूहका शीर्ष दुई दुई टीम स्वत अन्तिम आठमा पुग्नेछ । तेस्रो स्थानमा रहेका तीन टीम मध्ये उत्कृष्ट दुई टीम पनि क्वार्टरफाइनलमा पुग्नेछ ।



 


﻿२२ माघ, काठमाडौं । भैरहवाको सनसाइन कलेजले एसपीए कप क्रिकेटको सेमिफाइनलमा प्रवेश गरेको छ । बिहीबार भएको अन्तिम क्वाटरफाइनलमा आयोजक सुदूरपश्चिम एकेडेमीलाई ७ विकटेले पराजित गर्दै सनसाइन अन्तिम चारमा पुगेको हो । टस हारेर पहिले ब्याटिङ गरेको आयोजकले निर्धारित २० ओभरमा ६ विकेट गुमाउँदै २३९ रन बनायो । उसका लागि राष्ट्रिय टिमका समेत ओपनर रहेका सुवास खकुरेलले सवार्धिक ७७ रन बनाए । ४८ बलको सामना गर्दा उनले ७ चौका र ५ छक्का प्रहार गरे । अर्का ओपनर प्रदिप ऐरीले १३ बलमा ३ चौका र २ छक्काको सहयोगमा २६ रन जोडे । सरद भेसवाकरले ४७, भुवन कार्कीले २९ र दिपेन्द्र ऐरीले अविजित ३८ रन बनाए । दिपेन्द्रले १० बलमा २ चौका र ४ छक्का प्रहार गरे ।

सनसानइनका शंकर रानाले २, दिपेन्द्र यादव, मायांक यादव र सविन शाक्यले समान १-१ विकेट लिएका थिए । जवाफमा सनसाइनले १९.१ ओभरमै ३ विकेटको क्षतिमा लक्ष्य भेट्टायो । उसका लागि सुबोध श्रीवास्तवले सवार्धिक ८७ रन बनाए । ४२ बल खेलेका उनले ७ चौका र ६ छक्का प्रहार गरे । त्यस्तै मायांकले ३१ बलमा ६ चौका र ५ छक्का मद्यतमा ७३ रन जोडे । एसपीएका दिपेन्द्र ऐरी, सरद भेसवाकर र बिक्रमले समान १-१ विकेट लिए । खेलमा मायांक म्यान अफ दि म्याच बने ।


﻿कोपा अमेरिका फुटबल प्रतियोगितामा चिलीसँग पराजित भएपछि अर्जेन्टिनाका कप्तान लियोनल मेस्सीले राष्ट्रिय टिमका लागि महत्वपूर्ण उपाधि दिलाउन नसकेको भन्दै विरोधीले आलोचना गरेका छन् । यही आलोचना कारण मेस्सीले अर्जेन्टिनाको राष्ट्रिय टिम छोड्ने संकेत गरेका छन् । मेस्सीको यस्तो संकेतप्रति अर्जेन्टिनी फुटबल एसोसियसनका प्रमुख लुइस सेगुराले चिन्ता जनाएका छन् । उनले भने  मेस्सीले विरोधीका अघि घुँडा टेके र आलोचनाकै कारण राष्ट्रिय टिम छोड्ने विकल्प रोजे भने यो अफसोसको कुरा हुनेछ । 

अर्जेन्टिनी डेली ओलेले स्पेनिस क्लब बार्सिलोनाबाट व्यावसायिक फुटबल खेल्ने मेस्सी आफूमाथि हुने गरेको आलोचनाबाट थाकेको र राष्ट्रिय टिम छोड्न चाहेको समाचार प्रकाशित गरेको थियो । डेली ओलेले मेस्सीको पछिल्लो फेसबुक स्टाटसका आधारमा मेस्सीले राष्ट्रिय टिम छोड्न चाहेको उल्लेख गरेको हो ।

डेली ओलेले प्रकाशित गरेको समाचारप्रति टिप्पणी गर्दै अर्जेन्टिनी फुटबल एसोसियसनका लुइस सेगुराले  मानिसहरु किन मेस्सीको उपस्थितिको विषयलाई लिएर विवाद गर्न चाहन्छन् म बुझ्दिन, यो वास्तवमै अन्याय हो । आशा छ कि मेस्सी यी आलोचनाकै कारण थाक्ने छैनन् र राष्ट्रिय टिम पनि छोड्ने छैनन् ।  उनले थपे  यदी मेस्सीले राष्ट्रिय टिम छोडे भने यो अति नै लज्जाको कुरा हुनेछ । 

मेस्सीले अर्जेन्टिनाको तर्फबाट १ सय ३ खेल खेलका छन् र उनले जम्मा ४६ गोल मात्रै गरेका छन् । मेस्सीले गएको सोमबार कोपा अमेरिका फुटबलको फाइनलमा आयोजक चिलीसँग टाइब्रेकरमा ४ १ पराजित भएकोप्रति दुःख व्यक्त गर्दै फेसबुकमा स्टाटस अपडेट गरेका थिए । उनले आफ्नो स्टाटसमार्फत समर्थकलाई साथका लागि धन्यवाद पनि दिएका थिए ।

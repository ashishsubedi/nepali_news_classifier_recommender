
﻿बंगलादेशका प्रधानमन्त्री शेख हसिनाले अम्पायरको सहयोगमा भारतले आफ्नो देशको टीमलाई हराएको दाबी गरेकी छन् । विश्वकपको क्वार्टरफाइनलमा बंगलादेशलाई पराजित गर्दै भारत सेमिफाइनलमा पुगेको छ । तर, अम्पायरमाथि प्रश्न उठेको छ । बंगलादेशी प्रधानमन्त्री हरिनाले अम्पायरको सहयोगमा भारतले जितेको दुनियाँले देखेको भन्दै बंगलादेशी क्रिकेट बोर्डका अध्यक्ष नजमुल हसन र खेलाडीलाई फोन गरेर बधाइ दिएकी छन् ।

एक कार्यक्रममा सहभागी उनले लाउड स्कीपकरमा राखेर फोन गरेकी थिइन् । उनले भनिन्- एम्पायरले गलत निर्णय नगरेको भए हामीले जित्थ्यौं । बंगलादेशले भविश्यमा जित्नेछ । कुनै दिन बंगलादेश विश्व च्याम्पियन हुनेछ । विश्वकपमा बंगलादेशको प्रदर्शन राम्रो रहेको भन्दै उनले प्रशंसा समेत गरेकी छन् । साथै उनले खेलाडीहरुले यो प्रदर्शनलाई कायमै राख्ने विश्वास समेत व्यक्त गरेको समाचारहरुमा जनाइएको छ ।

उनले कप्तान मशरफ मुर्ताजा र टीमका सदस्यहरुलाई निराश नहुन समेत आग्रह गरेकी छन् । विवादमा अन्तराष्ट्रिय क्रिकेट काउन्सिल आइसीसीका अध्यक्ष मुस्तफा कमालले राजीनामाको धम्की दिएका छन् भने आईसीसीले अम्पायरिङ विवाद दुर्भाग्यपूर्ण भनेको छ । दोस्रो क्वार्टरफाइनलमा भारतले बंगलादेशलाई १०९ रनको फराकिलो जित हात पारेको थियो । भारतको जितमा रोहित शर्माले १३७ रन बनाए । रोहित व्यक्तिगत ९० रनमा रहँदा रुबेल हुसेनले क्याच लिएका थिए । तर, अम्पायर अलिम दार र इयान गोल्डले नो बलको इशारा गरे । बंगलादेशका समस्र्थक स्टार ब्याट्सम्यान महमुदुल्लाहलाई आउट दिएकोमा पनि आक्रोसित थिए ।

 


﻿साविक विजेता जापानसँगै इग्ल्याण्ड महिला विश्वकप फुटबल प्रतियोगिताको सेमिफाइनल प्रवेश गरेका छन् । प्रतियोगिता अन्तर्गत आइतबार विहान भएको खेलमा जापानले अष्ट्रेलियालाई १ ० ले पराजित गर्यो । प्रतिष्पर्धात्मक भएको खेलमा जापानका लागि खेल सकिन ३ मिनेट बाँकी छँदा वाबुचीले गरेको गोल नै निर्णायक बन्न पुग्यो । खेलको म्यान अफ द म्याच जापनकी उसुजी घोषित भइन् । जापानले अब फाइनल प्रवेशका लागि बुधबार ईंग्ल्याण्डको  सामना गर्नेछ ।

यसैगरी आइतबार विहानै भएको खेलमा आयोजक राष्ट्र क्यानडालाई २ १ ले पराजित गर्दै ईंग्ल्याण्डले पनि अन्तिम चारमा स्थान सुरक्षित गरेको छ ।  खेल सुरु भएको १४ मिनेटमानै २ ० को अग्रता लिएको इग्ल्याण्डले त्यसपछि भने केहि कमजोर खेल प्रदर्शन गरेको थियो । पहिलो हाफको ११ औं मिनेटमा टेलरले गोल गर्दै इङलिस टोलीलाई अग्रता दिलाइन, पहिलो गोलको ३ मिनेट बित्न नपाउँदै ब्रोन्जले इग्ल्याण्डको अग्रता दोब्बर पारिन् । पहिलो हाफको ४२ औं मिनेटमा क्यानडाकी  सिन्क्लेयरले गोल गर्दै  इग्ल्याण्डसँगको गोल दूरी केही कम गरेपनि त्यसपछि कुनै टोलीबाट गोल हुन सकेन र खेल ईंग्लाण्डले जित्यो ।


﻿धनगढीमा जारी होटल डिभोटी एसपीए कप क्रिकेट प्रतियोगिताको उपाधी न्यू होराईजन कलेज बुटवलले जितेको छ । सेती अञ्चल प्रहरीको मैदान धनगढीमा शनिबार भएको फाइनल भिडन्तमा सनसाईन कलेज भैरहवालाई ७ रनले पराजीत गर्दै न्यू होराईजनले उपाधी हात पारेको हो ।

उपाधीसँगै न्यू होराईजनले ५ लाख नगद पाएको छ भने, उपविजेता सनसाईनले २ लाखमा चित्त बुझाएको छ । १ सय ७२ रनको विजयी लक्ष्य पछ्याएको सनसाईनले १ बल अगावै अल आउट हुँदा १ सय ६४ रनमात्रै जोड्न सक्यो । सुवोध श्रीवास्तवले ४६, मयङ्क यादवले ४४ र अन्तिम थापाले ३७ रन जोडे पनि टिमलाई जिताउन सकेनन् ।
न्यु होइराईजनका लागि शक्ति गौचन र सौरभ खनालले समान ३, तथा सोमपाल कामी र सुसान भारीले १ १ विकेट लिएका थिए । सुवोध रन आउट भएका थिए भने, अन्तिम थापालाई फिल्डरले अवरोध गरेपछि पेबेलियनको बाटो देखाइएको थियो ।

टस जितेर पहिले ब्याटिङ गरेको न्यु होराईजनले निर्धारित २० ओभरमा ६ विकेट गुमाएर १ सय ७१ रन जोडेको थियो । उसका लागि सोमपाल कामीले सर्वाधिक ४०, सन्दिप सुनारले ३४, निर्मल थापाले २६, सौरभ खनालले २४ तथा प्रकाश केसीले २३ रनको योगदान गरेका थिए ।
उपाधी यात्रा तय गर्ने क्रममा न्यू होराईजनमा रहेका २ मात्र राष्ट्रिय खेलाडी मध्ये सोमपाल कामीले ब्याट तथा शक्ति गौचनले बल मार्फत भरपुर योगदान गरे । ८ बलमा २४ रन जोड्नुका साथै ३ ओभर ५ बलमा ३६ रन खर्चिएर ३ विकेट लिएका न्यु होराइजनका सौरभ खनाल म्यान अफ दि म्याच घोषित भए ।

शुक्रबार सेमिफाईनलमा न्यु होराईजनले काठमाण्डौको पेन्टागनलाई ४४ रनले तथा दोश्रो सेमिफाईनलमा सनसाईनले होलील्याण्ड हाईएर सेकेण्डरी स्कुल नेपालगञ्जलाई ७४ रनको अन्तरले किनारा लगाउदै फाईनल प्रबेश गरेका थिए ।

 

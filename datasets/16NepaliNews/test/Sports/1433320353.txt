
﻿फिफा अध्यक्षमा पाँचौ पटक निर्वाचित भएका सेप ब्लाटरले ४ दिन नबित्दै राजीनामा दिएका छन् । शुक्रबार भएको निर्वाचनबाट निर्वाचित भएका ब्लाटरले मंगलबार फिफाको मुख्यालयमा पत्रकार सम्मेलनको आयोजना गर्दै पद त्याग गरेको घोषणा गरेका हुन् । अधिवेशनकै समयमा फिफाका ७ उच्च पदाधिकारीलाई भ्रष्टाचारको आरोपमा पक्राउ गरिएपछि अध्यक्ष ब्लाटरमाथि दबाव बढेको थियो । फिफाका अध्यक्ष ब्लाटर पनि अब छानबिनको घेरा भित्र परेको अमेरिकी सञ्चारमाध्यमलाई उद्धृत गर्दै विविसीले जनाएको छ । ब्लाटरले आफुलाई सबैको समर्थन नभएको हुन सक्ने भन्दै राजीनामाको घोषणा गरेका हुन् । 

अमेरिकी सञ्चार माध्यमका अनुसार प्रहरी हिरासतमा रहेका फिफाका अरु पदाधिकारीबाट अनुसन्धानका क्रममा पाएको प्रमाणका आधारमा ब्लाटर विरुद्ध पनि मुद्दा दर्ता गर्न मिल्छ । भ्रष्टाचारको आरोपमा फिाफाका १४ जना पदाधिकारी विरुद्ध मुद्दा चलिरहेको छ । फिफाको अध्यक्षबाट राजीनामा दिँदै गर्दा ब्लाटरले भने,  मैले फिफाको लागि ४ दशक भन्दा लामो समय खर्चिएँ, सबैभन्दा बढि फिफाको माया म गर्दछु त्यसैले यसपटक पनि उम्मेद्वारी दिएको थिएँ । एसिया र अफ्रिकाको फुटबल विकासमा ठुलो योगदान गरेका ब्लाटरले अध्यक्ष छोडेसँगै एसिया र अफ्रिकालाई घाटा हुने अनुमान गरिएको छ । 

 


﻿अमेरिका महिला विश्वकप फुटबल प्रतियोगिताको फाइनल प्रवेश गरेको छ । बुधबार विहान सम्पन्न पहिलो सेमिफाइनल खेलमा गत संस्करणको उपविजेता जर्मनीलाई २ ० ले पराजित गर्दै अमेरिका उपाधी नजिक पुगेको हो । पहिलो हाफ गोल रहित बराबरीमा सकिएको खेलमा दोश्रो हाफको १९ औं मिनेटमा पाएको पेनाल्टीलाई सदुपयोग गर्न नसक्दा जर्मनीले अग्रता लिने मौका गुमाएको थियो ।

तर त्यसको ५ मिनेट बित्न नपाउँदै अमेरिकाले पेनाल्टीको अवसर प्राप्त गर्यो । पेनाल्टीमा लोएडले गोल गर्दै अमेरिकालाई १ ० को अग्रता दिलाईन् ।  ८४ औं मिनेटमा ओ हाराले दोश्रो गोल गरेपछि अमेरिकाको जित लगभग पक्का भएको थियो । त्यसपछि कुनै टोलीबाट गोल हुन सकेन र खेल अमेरिकाले २ ० ले जित्यो । अब अमेरिकाले उपाधीका लागि दोश्रो सेमिफाइनलको विजेतासँग प्रतिस्पर्धा गर्नेछ । दोश्रो सेमिफाइनलमा डिफेण्डिङ च्याम्पियन जापान र ईंग्ल्याण्ड प्रतिस्पर्धा गर्नेछन् ।

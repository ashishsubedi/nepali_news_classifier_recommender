
﻿म्याच फिक्सिङको आरोपमा पक्राउ परेका ५ जना खेलाडीहरुमाथि राज्य विरुद्धको अपराधको मुद्दा चलाइएको छ ।राष्ट्रिय फुटबल टोलीका कप्तान सागर थापा, सन्दीप राई, अन्जन केसी, रितेश थापा र विकाससिंह क्षेत्रीमाथि राज्य विरुद्धको अपराधको मुद्दा दायर गरिएको काठमाडौं प्रहरी परिसरका एसपी विश्वराज पोखरेलले सेतोपाटीलाई जानकारी दिए । महान्यायधिबक्ताको कार्यालयको सल्लाहमा सरकारी वकिल मार्फत प्रहरीले उनीहरुमाथी राज्य विरुद्धको अपराधको मुद्दा दायर गरेको हो ।

 उनीहरुलाई महानगरीय प्रहरी अपराध महाशाखाको टोलीले गत असोज २७ गते बालुवाटार, थापाथली र एकान्तकुना खरिबोटबाट पक्राउ गरेको थियो । व्यक्तिगत स्वार्थका लागि राष्ट्रियता दाउपेचमा राखेर मोटो रकम असुलेको कारण उनीहरुमाथी राज्य विरुद्धको अपराधको मुद्दा दायर गरिएको एसएसपी सर्वेन्द्र खनालले जानकारी दिए ।

पाँचै जना खेलाडीलाई म्याद थपका लागि काठमाडौं जिल्ला अदालत खुलेपछि उपस्थित गराइँदैछ । उनीहरुमाथी लागेको आरोप पुष्टि भए राज्य विरुद्धको अपराध अन्तर्गत बढीमा ३ वर्षसम्म कैद हुन सक्छ । उनीहरुको सम्पत्ति पनि जफत हुन सक्ने कानुन व्यवसायीहरु बताउँछन् । 

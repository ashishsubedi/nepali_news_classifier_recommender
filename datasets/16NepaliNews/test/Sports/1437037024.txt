
﻿आयरल्याण्ड र स्कटल्याण्डमा संयुक्त रुपमा जारी टी २० विश्वकप छनौट खेलमा नेपाल हङकङ संग ५ विकेटले पराजित भएको छ । नेपालले जितका लागि १ सय १० रनको लक्ष्य दिएको हङकङले ५ विकेट गुमाएर भेट्टाएको हो ।  हार सँगै नेपालको विश्वकप छनोट केही कठिन अबस्थामा पुगेको छ । टस जितेर पहिले ब्याटिङ गरेको नेपालले निर्धारित २० ओभरमा सबै विकेट गुमाएर १०९ रन बनाएपछि हङकङले सो लक्ष्य पाएको हो ।

निकै खराब सुरुवात गरेको नेपालका लागि शरद भेषवाकर र राजेश पुलामी मगरले केही सम्हालेका थिए । शरदले २७ र राजेशले २५ रन बनाएका थिए । यस्तै सोमपाल कामीले १६ तथा सागर पुन र वसन्त रेग्मीले समान ११ रन जोडेपनि अन्य कुनै पनि ब्याट्सम्यानहरुले दोहोरो अंकको रन स्कोर गर्न सकेनन् ।

ओपनर सुवास खकुरेल २ रनमा आउट भए भने त्यसपछि ब्याटिङमा आएका उपकप्तान ज्ञानेन्द्र मल्ल शून्य रनमै पभेलियन फर्किए । त्यसपछि ब्याटिङमा आएका कप्तान पारस खड्का ११ बल खेलेर १ रनमा आउट भए भने प्रदिप ऐरीपनि शून्य रनमा तथा शक्ति गौचन २ रन बनाएर आउट भएका थिए  । नेपालको सुरुवात देखिनै खराब प्रस्तुतीका कारण आज  हार बोहोरेको हो ।

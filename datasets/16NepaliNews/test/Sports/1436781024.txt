
﻿आयोजक स्कटल्याण्डलाई ३७ रनले हराउँदै अफगानिस्तान र आयरल्याण्ड, स्कटल्याण्डमा जारी विश्व २०-२० छनोटमा लगातार तेस्रो जित हात पारेको छ। इन्डिगबर्गमा टस जितेर पहिले ब्याटिङ गरेको अफगानिस्तानले निर्धारित २० ओभरको खेलमा ५ विकेट गुमाएर किर्तिमानी २१० रन बनाएको थियो। उसका लागि मोहम्मद साहजादले सर्वाधिक ७५ रन बनाए। मात्र ३६ बल खेलेका उनले ७ छक्का र ५ चौका प्रहार गरेका थिए। यस्तै नाजिबुल्लाह जाद्रानले ३७, अस्घार इस्तिकाजी ३४ तथा मोहम्मद नाबीले १८ बल खेल्दै आक्रमक नटआउट ३३ रन बनाए।

२११ रनको विशाल चुनौती पछ्याएको आयोजक १९.२ ओभरमा अलआउट हुनुअघि मात्र १७३ रनमा समेटियो। उसका लागि प्रेन्सटन मोमेन्सनले सर्वाधिक ४४ रन बनाएका थिए। अफगानिस्तानका लागि मोहम्बद नाबी र हामिद हसनले समान ३-३ विकेट लिए। आजको जितसँगै समूह बिमा रहेको अफगानिस्तान ३ खेलबाट शतप्रतिशत नतिजा निकाल्दै शीर्ष स्थानमा यथावत छ। यस्तै २ खेल खेलेको केन्या दोस्रो र नेदरल्याण्ड तस्रो स्थानमा छ।

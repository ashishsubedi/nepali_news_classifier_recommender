
﻿भाद्र १, काठमाण्डौं । नेकपा एमालेको केन्द्रीय समितिको दोस्रो पूर्णवैठकमा विधान संशोधनलाई अन्तिम रुपदिने विषयमा विवाद भएपछि पोलिटब्युरो तथा स्थायी कमिटिको निर्वाचन कार्यविभाजन नगरी सकिएको छ । श्रावण २७ गते देखि प्रारम्भ भएको दोस्रो वैठकले विधान संशोधनलाई अन्तिम रुपदिन नसक्दा पोटिटब्युरो तथा स्थायी कमिटिको निर्वाचनको कार्यसूचीमा छलफल गर्न नसकेको खबर छ । थाँती रहेको कार्यसूचीमा आगामी असोज १० गते बस्ने तेस्रो वैठकमा छलफल हुने जानकारी प्राप्त भएको छ । वैठकले अर्को व्यवस्था नहुन्जेलका लागि केन्द्रीय सदस्यले यस अघि सम्हाल्दै आएको जिम्मेवारी सम्हाल्ने, भूगोलबाट निर्वाचितले भूगोलको जिम्मेवारी लिने र बाँकी जिम्मेवारीको हकमा केन्द्रीय सचिवालयले संयोजन गर्ने निर्णय गरेको छ । वैठकको समापनमा अध्यक्ष ओलीले पार्टीलाई राष्ट्रिय राजनीतिमा पहिलो शक्ति बनाउन सम्पूर्ण सदस्यहरुलाई एकताबद्ध भएर अगाडि बढ्न आह्वान गर्नु भएको छ ।

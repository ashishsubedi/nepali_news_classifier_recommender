
﻿२८ माघ, काठमाडौं । संविधानसभाले संविधानका विवादित विषयमा मतदान गर्नुअघि सहमतिका लागि दलहरुलाई १० दिनको समय दिने भएको छ । संविधानसभाको विहीबार बस्ने बैठकमा प्रश्नावली निर्माण सम्वन्धि प्रस्ताव निर्माण समितिको प्रतिवेदन पेश हुँदैछ ।

संविधानसभा सचिवालयका अनुसार बैठकमा प्रस्ताव निर्माण समितिको प्रतिवेदन टेबल हुने र त्यसलाई अनुमोदन गराइने छ । सामान्यतया प्रस्ताव टेबल गरेमात्रै पुग्ने भए पनि राप्रपा नेपालले प्रश्नावली समितिमाथि प्रश्न उठाएकोले अनुमोदन पनि गराउन लागिएको हो ।

संविधानसभा नेम्वाङ निकट स्रोतका अनुसार अनुमोदन पछि संविधानसभा बैठक १० दिनका लागि स्थगित हुने छ ।  सहमतिका लागि दलहरुलाई प्रयाप्त समय पुगोस् भनेर यो समय दिन लागिएको हो,  स्रोतले भन्यो ।

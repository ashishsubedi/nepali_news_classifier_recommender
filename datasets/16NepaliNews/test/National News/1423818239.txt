
﻿काठमाडौं,१ फागुन।

नेकपा माओवादीका महासचिव नेत्रविक्रम चन्द  विप्लव  ले जनयुद्धको २० औँ वार्षीक उत्सवको अबसरमा शुभकामना वक्तव्य जारी गरेका छन् ।  हाम्रो देश, नेपाली जनता र हाम्रो पार्टी महान् जनयुद्धको २० औं जनयुद्ध दिवसको अवसरमा प्रवेश गरेका छौं । यस गौरवपूर्ण खुसीको अवसरमा सबै नेपाली जनता, पार्टीका नेता र कार्यकर्तामा हार्दिक शुभकामना व्यक्त गर्दछौं , वक्तव्यमा विप्लव अगाडि लेख्छन्,  महान् जनयुद्धको अभियानमा राज्यद्वारा बेपत्ता पारिनुभएका महान् वेपत्ता योद्धाहरुप्रति विशेष स्मरणसहित घाइते हुनुभएका वीर योद्धाहरुप्रति सम्मान व्यक्त गर्दछौँ । 


पढ्नुहोस् वक्यव्यको पूर्णपाठः

महान् जनयुद्धको २० औं दिवसका अवसरमा प्रेसित वक्तव्य
हाम्रो देश, नेपाली जनता र हाम्रो पार्टी महान् जनयुद्धको २० औं जनयुद्ध दिवसको अवसरमा प्रवेश गरेका छौं । यस गौरवपूर्ण खुसीको अवसरमा सबै नेपाली जनता, पार्टीका नेता र कार्यकर्तामा हार्दिक शुभकामना व्यक्त गर्दछौं । महान् जनयुद्धमा वीरतापूर्ण सहादत प्राप्त गर्नुहुने अमर सहिदहरुप्रति भावपूर्ण श्रद्धाञ्जली अर्पण गर्दछौं । महान् जनयुद्धको अभियानमा राज्यद्वारा बेपत्ता पारिनुभएका महान् वेपत्ता योद्धाहरुप्रति विशेष स्मरणसहित घाइते हुनुभएका वीर योद्धाहरुप्रति सम्मान व्यक्त गर्दछौं ।
हाम्रो देश यतिबेला शान्तिप्रक्रियाको डिलमा पुगेको छ । दलालहरुले माओवादीसँग भएका सारा सहमति (सम्झौता)हरु उल्ट्याउँदै राज्यसत्तालाई एकलौटी कब्जा गर्न पुगेका छन् । जनताका अधिकारहरु धरापमा परेका छन् । देश भ्रष्टाचार, कालोबजारी, तस्करी र महङ्गीको मारमा परेको छ । विदेशी शक्तिकेन्द्रको चलखेल लाजलाग्दो गरी बढेको छ । नागरिकहरुबाट विरोध हुँदाहुँदै राष्ट्रघाती सम्झौताहरु (माथिल्लो कर्णाली, मस्र्याङ्दी, अरुण तेस्रो, कोशी उच्चबाँध) लादिएका छन् । यसबाट देशबासी आक्रोशित भएका छन् ।
दलालहरुका कारण देश भीडन्त उन्मुख छ । परन्तु उनीहरु जनताका आवाजहरु रत्तिभर सुन्ने पक्षमा छैनन् । एक थान जनविरोधी र प्रतिक्रान्तिकारी संविधान बनाउनेतिर दौडिरहेका छन् । उनीहरुको सोचाई जसरी हुन्छ, एक थान संविधान बनाउने भन्दा अर्को छैन । दलालहरु सबै समस्याको समाधान संविधान हो जस्तो गरिरहेका छन् । हाम्रो विचारमा देशलाई माओवादी शक्तिसहितको नयाँ राजनैतिक सहमतिको आवश्यकता छ । हाम्रो पार्टी देशमा राजनैतिक स्थिरता, आर्थिक समृद्धि, जनताका अधिकारको सुनिश्चितता र राष्ट्रिय स्वाधीनता चाहन्छ । यसका लागि संविधान सभाको विघटन र नयाँ राजनैतिक सहमति अनिवार्य छ । यदि यो वास्तविकतालाई सुनिदैन भनें प्रतिक्रान्तिको जवाफ क्रान्तिद्वारा दिनुको कुनै विकल्प नरहेको सच्चाई हामीले बारम्बार उठाइसकेको स्पष्ट छ ।
सबै राष्ट्रिय& अन्तर्राष्ट्रिय शक्तिले बुझ्नुपर्दछ कि देश दलालहरुका कारणले भयानक सङ्कटतर्फ बढिरहेको छ । सङ्कटको सर्वसम्मत निकास नयाँ राजनैतिक सहमति हो । त्यसको प्रतिनिधित्व अधिकार सम्पन्न राष्ट्रिय राजनैतिक सभाले गर्दछ । यसको अस्वीकरण भनेको देशमा प्रतिक्रान्ति लाद्नु नै हुन्छ । यदि जनतामाथि प्रतिक्रान्ति लादिन्छ भनें क्रान्ति मात्र त्यसको समाधान बन्न पुग्नेछ । क्रान्ति जनताको अधिकार बन्नेछ ।

१ फागुन २०७१

क. विप्लव
महासचिव


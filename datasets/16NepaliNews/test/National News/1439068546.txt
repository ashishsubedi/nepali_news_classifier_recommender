
﻿लामो छलफलपछि मुख्य दलहरुबीच ६ प्रदेशमा सहमति भएको छ । प्रदेश सिमांकनमा भने मधेसी जनअधिकार फोरम लोकतान्त्रिकका अध्यक्ष विजयकुमार गच्छदारले हस्ताक्षर गर्न मानेका छैनन् । उनका कारण सिमांकनसहितको प्रदेश निर्माणमा सहमतिपत्रमा हस्ताक्षर भएको छैन । बैठकमा सहभागी नेताका अनुसार पूर्वमा मेची, कोसीसहित सगरमाथा अञ्चलका सोलुखुम्बु, ओखलढुंगा, खोटाङ र उदयपुर जिल्लासहितको प्रदेश बन्नेछ ।

सप्तरीदेखि पर्सासम्मका तराईका जिल्लाको अर्को प्रदेश निर्माण हुनेछ भने वाग्मती तथा नारायणीका मकवानपुर, चितवन तथा जनकपुररका सिन्धुली, दोलखा र रामेछाप जिल्ला समेटिएको अर्को प्रदेश बन्नेछ । नवलपरासीको दाउन्नेबाट पूर्वको क्षेत्रसहित गण्डकी र धवलागिरीका जिल्ला समेटिएको चौथो प्रदेश हुनेछ भने पाँचौ प्रदेश राप्तीका सबै जिल्लासहित नवलपरासीको दाउन्नेसम्मको भूभागको बन्नेछ । सुदूरपश्चिममा भने सेती, महाकाली, कर्णाली अञ्चलका सबै जिल्ला र भेरीका सुर्खेत, जाजरकोट र दैलेख जिल्ला समेटिएको प्रदेश बन्नेछ ।

प्रदेश निर्माणमा भएको मोटामोटी सहमतिमा फोरम लोकतान्त्रिकका अध्यक्ष गच्छदारले हस्ताक्षर गर्न अस्वीकार गरेका छन् । गच्छदारको अनुपस्थितिमा प्रमुख तीन दलका नेता छलफलमा व्यस्त छन् ।

कांग्रेस उपसभापति रामचन्द्र पौडेलका अनुसार सहमति हुन बाँकी धर्मनिरपेक्षता, संवैधानिक अदालत, थ्रेस होल्डलगायतका विषयमा प्रमुख नेता सम्मिलित विशेष समितिमा छलफल गर्दै मिलेका विषय संवाद समितिमा पठाउने सहमति भएको छ ।


﻿काठमाडौँ, ३१ असोज - इँट्टाभट्टा, होटल र गलैँचा उद्योगलगायतका क्षेत्रमा भइरहेको बालश्रम शोषण अन्त्य गरिनुपर्ने माग गरिएको छ । नेपाल गुडविभ फाउन्डेसनद्वारा आज यहाँ आयोजित कार्यक्रममा सभासद् मदनबहादुर अमात्यले बालबालिकालाई इँट्टाभट्टामा श्रमिकको रुपमा काम गराउनुको सट्टा विद्यालय पठाउनु पर्नेमा जोड दिनु भयो ।

महिला, बालबालिका तथा समाज कल्याण मन्त्रालय, बालबालिका शाखा प्रमुख डा किरण रुपाखेतीले मन्त्रालयले बालबालिकाको क्षेत्रमा देखिएका समस्या समाधान गर्न प्रतिबद्ध रहेको उल्लेख गर्नुृभयो । गलैँचा निकासीकर्ता सङ्घका उपाध्यक्ष रामबहादुर गुरुङ र गलैँचा उद्योग सङ्घका अध्यक्ष पासाङ शेर्पालगायतले बालश्रमसम्बन्धी कडा कानुन बनाएर कार्यान्वयन गर्नुपर्नेमा जोड दिनुभयो ।

कार्यक्रममा फाउण्डेसनको शैक्षिक सहयोगमा विभिन्न विद्यालयबाट २०७० सालको प्रवेशिका परीक्षामा उत्तीर्ण हुने रवि मोक्तान, सुरेश तामाङ, सुनिता भुजेल, राजु सुनार र सृजन गोलेलगायत ११ जना विद्यार्थीलाई सम्मान गरिएको थियो । त्यसैगरी गलैँचा उद्योगको क्षेत्रमा सफलता हासिल गर्ने विभिन्न सङ्घसंस्थालाई समेत सम्मान गरिएको छ ।

गलैँचा उद्योगको प्रबद्र्धनका साथै राष्ट्रको निर्यात क्षेत्रलाई योगदान पु-याउने उद्देश्यले २०५२ सालमा स्थापना भएको सो फाउन्डेसनले आव २०७०/०७१ मा २९ बालश्रमिकलाई विभिन्न गलैँचा कारखानाबाट मुक्त गरी शिक्षा सहयोग प्रदान गर्दै आएको छ । फाउन्डेसनको स्थापनाकालदेखि हालसम्म एक हजार ७१ जना बालश्रमिकलाई कारखानाबाट निकालेर शैक्षिक सहयोग गरिसकेको फाउन्डेसनका अध्यक्ष शणेशभक्त श्रेष्ठले जानकारी दिनुभयो ।


﻿काठमाडौँ चैत्र २५ । तीन दिने नेपालबन्द फिर्ता लिने ३० दलीय मोर्चाको निर्णयपछि मोर्चाभित्र विवाद चर्किएको छ । मोर्चामा रहेका मधेसी र जनजाति पार्टीहरुले प्रचण्डबाट धोका भएको आरोप लगाएका छन् । मधेसी जनअधिकार फोरम नेपालका अध्यक्ष उपेन्द्र यादवले मंगलबार साँझ एक वक्तव्य जारी गर्दै एमाओवादी अध्यक्ष प्रचण्डले जनजाति, मधेसी र उत्पीडित समुदायलाई धोका दिएको बताएका छन् । मंगलबार बेलुका बसेको ३० दलको बैठकले चैत २५ र २६ को नेपालबन्द फिर्ता लिने निर्णय गरेकोमा यादवले आपत्ति प्रकट गरेका हुन् । आन्दोलन उत्कर्षमा पुग्न लागेका बेला प्रचण्डले नेपाल बन्द फिर्ता लिएर धोका दिएको यादवको आरोप छ ।

फोरम अध्यक्ष यादवले जस्तै ३० दलीय गठबन्धनका घटकहरु तमलोपा र सदभावनाका नेताहरुले पनि नेपाल बन्द फिर्ता लिने निर्णयको बैठकमा बिरोध गरेका छन् । जनजाति पनि रिसाए ३० दलीय मोर्चाको अर्को घटक संघीय लिम्बुवान नेपालले पनि असहमति जनाएको छ ।लिम्बुवानका अध्यक्ष कुमार लिङदेनले भने,  मोर्चाका अन्य धेरै साथीहरु यो निर्णयमा असहमत हुनुहुन्छ । पासांग शेर्पाको मोर्चाले पनि यो निर्णय प्रति असमति जनाएको छ ।  नेपाल बन्द फिर्ता लिनुपर्छ भन्नेमा प्रचण्ड र विजय गच्छदारमात्रै थिए, स्रोतले भन्यो, तर अध्यक्ष प्रचण्डले विशेषाधिकार प्रयोग गरेर नेपाल बन्द फिर्ता लिने प्रस्ताव ल्याए । 

 

 

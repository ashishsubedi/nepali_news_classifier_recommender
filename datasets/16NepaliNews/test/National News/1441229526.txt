
﻿भाद्र १६, २०७२- नागरिक अगुवा तथा बुद्धिजीवीहरुले संविधान निर्माणमा हेलचेक्र्याईं गरेर नागरिकमाथि ठट्टा नगर्न अपील गरेका छन् । दमननाथ ढुंगाना, डा. सुन्दरमणि दीक्षित, खगेन्द्र संग्रौला, मल्ल के सुन्दर, सीके लाल, डा. ओम गुरुङ,  हरि रोका, बालकृष्ण माबुहाङ, चन्द्रकिशोर, तुलानारायण साह, दीपेन्द्र झालगायत दुई दर्जन अधिकारकर्मीका तर्फबाट पद्मरत्न तुलाधारले सामूहिक विज्ञप्ती जारी गर्दै गल्ती पुनरावृत्ति नगर्न सचेत गराएका छन् ।  थारु र मधेसीका आन्दोलनलाई अन्देखा गर्दै सात प्रदेशको खाका सहितको संघीयता अघि सारियो,  विज्ञप्तीमा भनिएको छ,  हेलचेक्र्याईं र गल्तीको यस्तो पुनरावृत्ति नेपाली जनतामाथिको ठट्टा शिवाय केही होइन । 

उनीहरुले हतार गर्ने नाममा नेपाली जनताले गरेका आन्दोलन र संघर्षबाट प्राप्त उपलब्धिलाई नसमेटी जारी गरिने संविधान दीर्घकालीन द्वन्द्वको बीऊ हुने ठोकुवा गरिएको छ । नागरिक अगुवा तथा बुद्धिजीवीहरुले प्रहरीबाट वीरगन्ज र जनकपुरलगायतका ठाउामा बल प्रयोग भएको भन्दै आपत्ति जनाएका छन् ।  कैलाली घटनामा वरिष्ठ प्रहरी अधिकृतसहित आठ जनालाई जसरी हत्या गरियो, त्यसको भर्त्सना हुनुपर्छ र भएको छ,  उनीहरुले भनेका छन्,  तर, त्यसैको प्रतिशोध लिएको ढंगले प्रहरीबाट आन्दोलनकारीमाथि प्रहार हुनु उति नै भर्शाना योग्य विषय हो । संयुक्त विज्ञप्तीमा आन्दोलनमा संयमता अपनाउन सरकार र आन्दोलनकारीलाई अपील गरिएको छ ।

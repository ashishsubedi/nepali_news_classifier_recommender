
﻿हिन्दू राज्यको माग गर्दै संविधानसभा भवन अगाडिको निषेधित क्षेत्र तोड्न पुगेका हिन्दूवादीलाई प्रहरीले अश्रुग्यास र पानीको फोहोराले धपाएको छ । मंगलबार दिउँसो हिन्दू राज्यको माग गर्दै राजधानीको बबरमहल बाट र्याली सहित संविधानसभाको भवन घेराउ गर्न पुगेका हिन्दूमाथि प्रहरीले पानीको फोहोरा र अश्रुग्यास प्रहार गरेको हो । र्यालीको नेतृत्व राप्रपा नेपालका अध्यक्ष कमल थापा, कांग्रेस नेता तथा पूर्वमन्त्री खुमबहादुर खड्का, मुक्तिनाथका पिठाधिश कमलनयनाचार्यले गरेका थिए । उनीहरुको साथमा संविधानसभा भवन अगाडी सयौँको संख्यामा सन्त बाबा समेत पुगेका थिए ।

हिन्दूहरुको र्यालीले निषेधित क्षेत्र तोडेपछि प्रहरीले अश्रुग्यास र पानीको फोहोरा छोडेको थियो । पूर्वमन्त्री खुमबहादुर खड्काको नेतृत्वमा तीनकुनेतर्फबाट आएको टोलीले निशेधित क्षेत्र तोडेपछि प्रहरीले अश्रुग्यास र पानीको फोहोरा छोडेको थियो । हिन्दू राज्यको माग गर्ने प्रदर्शनकारीले प्रहरीतर्फ ढुंगासमेत प्रहार गर्दा स्थिति तनावग्रस्त बनेको थियो । प्रहरीले छोडेको पानीको फोहोराले लागेर धेरै हिन्दू प्रदर्शनकारी सडकमा लडेका थिए ।

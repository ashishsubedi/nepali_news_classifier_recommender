
﻿काठमाडौं : उपप्रधानमन्त्री तथा गृहमन्त्री वामदेव गौतमले साम्प्रदायिक दंगा भड्किने खालका अभिव्यक्ति नदिन कांग्रेस सभासद् अमरेशकुमार सिंहलाई चेतावनी दिएपछि सिंहले शनिबार त्यसको प्रतिवादमात्र गरेनन्, गौतम आफैंले विघटनकारी अभियानमा लागेकाहरूलाई सघाउ पुर्& याएको आरोपसमेत लगाए । सिंहले संसद्को राज्य व्यवस्था समिति बैठकमा भने,  तराई मधेसको आन्दोलन अराजक बनाउन सरकारले प्रहरीका मान्छेलाई आन्दोलनमा घुसपैठ गराएको छ । सशस्त्र प्रहरीको २४ हजार शक्ति मधेसमा किन तैनाथ गरेको ? मधेसीलाई गोली ठोक्न सशस्त्रको सबै शक्ति मधेसमा केन्द्रित गरिएको छ । 
 
उपप्रधानमन्त्री एवं गृहमन्त्री गौतमले सामाजिक सद्भाव बिथोल्ने र साम्प्रदायिकता मच्चाउने काम जिम्मेवार सभासद्बाटै भएकोमा आक्रोश व्यक्त गरेका थिए । उनले भने,  जनता भड्काउने, जे मन लाग्यो त्यही अभिव्यक्ति दिने कार्य ठिक भएन ।  सिंहले आक्रोश पोख्दै मधेस आन्दोलन दबाउन भिजलान्तेसम्म प्रयोग गरेको आरोप सरकारलाई लगाउँदा गृहमन्त्रीले पुष्टि गरेर देखाउन चुनौती दिए । साम्प्रदायिक भावना भड्काउने गरी अभिव्यक्ति दिने संघीय समाजवादी फोरम नेपालका अध्यक्ष तथा पूर्वउपप्रधानमन्त्री उपेन्द्र यादव, सद्भावना पार्टीका अध्यक्ष पूर्वमन्त्री राजेन्द्र महतो र कांग्रेसका सभासद् सिंहको विषयमा अध्ययन गर्न र मधेसी मोर्चाको मधेसमा ज्यान गुमाउनेको परिवारलाई ५० लाख रुपैयाँ आर्थिक सहयोग दिने घोषणाबारे छलफल गर्न राज्यव्यवस्था समितिको बैठक बोलाइएको थियो । 
 
आफ्नो आरोपको सिंहले प्रतिवाद गरेपछि गौतमले आपत्ति जनाउँदै  मनपरी आरोप सुन्न आफू समितिमा नआएको  भनेर समिति सभापति दिलबहादुर घर्तीसँग आक्रोश व्यक्त गरेका थिए । सभापति घर्तीले सभासद् सिंहलाई संयमित हुन निर्देशन दिए पनि उनले झन् चर्कंदै भने,  मधेसमा हामीले होइन, सरकारले केही व्यक्तिलाई रातारात नेता बनाउने उद्देश्यका साथ आगो बालेको छ । सिंहले सीके राउतप्रति लक्षित गरेका थिए । गृहमन्त्री गौतमले सशस्त्र प्रहरी तराईमा भन्दा पहाडमा बढी परिचालन भएको भन्दै सभासद्ले विचार पुर्& याएर जनतालाई सही कुरा भन्नुपर्ने सुझाव पनि दिए । गृहमन्त्रीले सशस्त्रको संख्या ३६ हजार रहेको र तीमध्ये नौ हजार नौ सय तराईको सीमा सुरक्षा र भन्सार सुरक्षाका लागि परिचालन गरेको तथा सोही संख्यामा पहाडमा पनि परिचालन गरेको जानकारी दिए ।

 


﻿विराटनगर, २९ चैत - सूचना तथा सञ्चारमन्त्री डा मीनेन्द्र रिजालले नयाँ संविधान निर्माणमा सहमतिको सकारात्मक सङ्केत देखिएको बताए। विराटनगर विमानस्थलमा आज सञ्चारकर्मीसँग सङ्क्षिप्त कुरा गर्दै उनले संविधानका हरेक धारासँग सहमति हुने परिस्थिति निर्माण गर्न सरकार लागिपरेको बताए। एमाओवादी पार्टीभित्र नयाँ संविधान निर्माणमा चासो देखिएको उल्लेख गर्दै मन्त्री रिजालले सरकार, राजनीतिक दल वा संविधानसभा जहाँबाट भए पनि सहमतिको वातावरण तयार पार्नुपर्नेमा जोड दिए। संविधान निर्माणमा सहमति भएपछि राष्ट्रिय सरकार गठनको सम्भावनाबारे राखिएको जिज्ञासामा उनले एमाओवादीलगायतलाई सरकारमा सहभागी हुन पहिले पनि आग्रह गरिएको र अहिले पनि सरकारमा सहभागी भएर राष्ट्रिय सरकारको स्वरुप दिन सक्ने बताए।


﻿अहिलेको मुलुकको प्राथमिकता के हो ? सरकार हो कि पुनर्निर्माण हो ?  यादवले भने- मधेसी मोर्चाले संविधान नबनेसम्म सरकारमा नजाने भनेर यसअघि नै निर्णय गरिसकेको छ । प्रचण्ड नेतृत्वको ३० दलीय मोर्चाको अवधारणामा पनि सरकार भन्ने शब्दावली नभएको यादवले बताए । अहिले मुलुकको प्राथमिकता राहत, उद्धार र पुनर्निर्माण हो, यादवले भने- दोस्रो प्राथमिकता संविधान हो, अहिले पुनर्निर्माणका लागि राष्ट्रिय नीतिको आवश्यकता छ, जुन अहिलेको सरकारबाट पनि काम चल्न सक्छ ।

लगभग दुई तिहाइ बहुमत रहेको सरकार ढालेर साधारण बहुमतको सरकार बनाउनुको कुनै अर्थ नरहने भन्दै नेता यादवले अहिले भइरहेको सरकार परिवर्तनको बहसलाई  कुर्सीको खेल  को संज्ञा दिए । आफू राजधानीमा रहेर पनि आइतबार ३० दलको बैठकमा नगएको यादवले बताए । मोर्चाका केही नेताहरु सरकारमा नजाने आफ्नै पूर्वनिर्णयलाई बिर्सेर सत्ताको लोभमा फस्न लागेको उनले आरोप लगाए ।

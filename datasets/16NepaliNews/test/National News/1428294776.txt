
﻿२३ चैत । एकीकृत नेकपा माओवादीका उपाध्यक्ष नारायणकाजी श्रेष्ठले संविधानसभाबाट सहमतिमा संविधान नबने राज्य द्वन्द्व र मुठभेडमा जाने बताएका छन । मलेसियाको राजधानी क्वालालम्पुरमा आइतबार नेपाली जन प्रगतिशील मञ्च मलेसियाको छैठौ अधिवेेशनको उदघाटन गर्दै उनले मुलुकलाई मुठभेडमा लैजानबाट रोक्न सहमति अपरिहार्य भएको बताए ।

संबिधान निर्माणका लागि आफ्नो पार्टी हदैसम्म लचिलो भए पनि कांगे्रस एमाले नै संविधान निर्माणमा बाधक भएको आरोप लगाए । सबैलाई एकता बनाएर लैजाने, दशौं हजारको वलिदान भयो, त्यसैले अब संविधान बनाएरै छाड्ने र यो दोस्रो र अन्तिम संविधानसभा भएको उनको भनाइ थियो । विदेशमा रहेका मजदूरहरुको अवस्था र देश युवाविहिन भएकोले एक राजनीतिदलको प्रमुख भएको नाताले आफूलाई लज्जाबोध भएको बताउदै अब नेपालमा नै रोजगारको ब्यवस्था मिलाउन पहल गर्ने जनाए ।

मलेसियाको मजदूरहरुको समस्याको बारेमा आफू सरकारमा नभएपनि परराष्ट्रसँग समाधानको उपाय खोज्ने उनले प्रतिवद्धता जनाए । नौ लाख नेपाली मजदूर भएको मलेसियामा दूतावासमा कर्मचारी कम भए पनि राजदूतले सक्रिय रुपमा काम गरेको भन्दै श्रेष्ठले प्रशंसा गरे । उनले युवा पलायनले देशमा बृद्धबृद्धा मात्र भएकोले कतै देश बृद्धाश्रम त बन्ने होईन भनी चिन्ता ब्यक्त गरे ।

एनेकपा माओवादी कामजदूर नेता गणेश रेग्मीले मलेसिया र नेपालवीच श्रम संझौता हुन नसकेकोले पनि यहाँका श्रमिकहरुको समस्या जस्ताकोतस्तै भएको बताए । बैदेशिक रोजगारमा जाने युवाहरुको बिभिन्न शुल्कहरु १५ वर्षमा ७ अर्ब नाघेको र त्यो रकममा श्रम मन्त्रीहरु बिभिन्न बहानामा विदेश भ्रमण गरेको आरोप लगाए ।

 


﻿काठमाडौँ, २३ चैत - दलहरूबीच सहमति जुटाउन अनिश्चितकालका लागि स्थगित संविधानसभा बैठक ५४ दिनपछि सोमबार बस्दैछ। बैठकमा आइतबार निधन भएका एमाले नेता रामनाथ ढकालको निधनप्रति शोक प्रस्ताव गरिने स्रोतले जनाएको छ। सभाध्यक्ष सुवास नेम्बाङले प्रश्नावली समितिको प्रतिवेदन सभामा पेस भएपछि माघ २९ देखि संविधानसभा अनिश्चितकालका लागि स्थगित गरेका थिए। नागरिक समाज र विपक्षी दलहरूको आग्रहमा नेम्बाङले सहमतिका लागि भन्दै संविधानसभा स्थगित गरेका थिए। सहमति नभई प्रक्रिया सुरु गर्न बैठक बोलाइएको भन्दै विपक्षी एमाओवादी मोर्चाले सहभागी नहुने बताउँदै आएको छ। 

सभाध्यक्ष नेम्बाङ भने दलहरूको वार्ता र संवादका आधारमा बैठकको कार्यसूची बनाउने तयारीमा छन्। पूर्वसभासद् एमाले नेता रामनाथ ढकालको निधन भएकाले सोमबारको बैठकले शोक प्रस्ताव पारित गर्ने संविधानसभा सचिवालयले जनाएको छ।


﻿लहान, १८ पुस - नेकपा (एमाले)का महासचिव ईश्वर पोखरेलले सहमति हुने विषयलाई सहमतिमा र सहमति नभएको विषयलाई लोकतान्त्रिक प्रक्रियाबाट टुङ्ग्याएर संविधान जारी गर्नुपर्ने बताउनुभएको छ ।

नेकपा (एमाले)का अगुवा कार्यकर्ता भेलालाई आज सिरहाको लहानमा सम्बोधन गर्दै महासचिव पोखरेलले मुलुकको अस्थिरता र अनिश्चिततालाई अन्त्य गर्न संविधान निर्माण एक मात्र विकल्प रहेकाले सहमति हुने विषयलाई सहमतिमा र सहमति नभएको विषयलाई लोकतान्त्रिक प्रक्रियाबाट टु्ङ्ग्याएर संविधान जारी गर्नुपर्ने बताउनुभयो ।

उहाँले भन्नुभयो & हामीले सहमतिमै संविधान जारी हुनुपर्ने पक्षमा छौँ तर सहमति नभए विश्वव्यापी मान्यताअनुसार लोकतान्त्रिक प्रक्रियाबाट संविधान जारी हुनुपर्छ ।&  लामो समयसम्म मुलुक संविधान विहीनताको अवस्था रहन नसक्ने भएकाले जसरी भए पनि माघ ८ मा संविधान जारी हुनुपर्छ उहाँको कथन थियो ।
दलबीच संविधान निर्माणबारे घनिभूतरुपमा छलफल भइरहेकाले निर्धारित समयमै संविधान जारी हुने सम्भावना बढेको बताउँदै उहाँले संविधान सहमतिसँगै संशोधनको दस्ताबेजसमेत भएकाले पछि पनि संविधानमा आवश्यक संशोधन हुँदै जाने बताउनुभयो ।
साझा पहिचानको आधारमा सङ्घीय प्रदेश बनाइनुपर्ने पक्षमा आफ्नो पार्टी रहेको उल्लेख गर्दै उहाँले सबैले न्याय र समानताको अनुभूति हुने गरी राज्यको पुनःसंरचना भए मात्र मुलुकको विकासले गति लिने बताउनुभयो । रासस


﻿नेपालले भारतद्वारा उपलब्ध गराइएका पुराना कपडाहरू लिन अस्वीकार गरेको छ । नेपाल सरकारले भारतलाई पुराना र बचेखुचेको खाना नपठाउन भारतीय सरकारलाई आग्रह गरेको स्वयं भारतीय सञ्चारमाध्यमहरूले जनाएका छन् । नेपालका सरकारी उच्च अधिकारीहरूले पनि भारतले पठाएका पुराना कपडा र बचेखुचेको खाना लिन अस्वीकार गरिएको जनाएका छन् ।

 उनीहरूले हेपाहा शैलीमा पठाइएका पुराना कपडाहरू नलिएको जनाएका छन् ।  पुराना कपडा र बचेखुचेको खाना पठाउन जरुरी छैन  नेपाल सरकारले भारतीय सरकारलाई भनेको छ, पुराना कपडाहरूको आवश्यक्ता छैन । बचेखुचेको खाना पनि नपठाउनुस् । भारतीय सञ्चारमाध्यम आजतक टेलिभिजनको अनलाई संस्करणमा पनि पुराना र बचेखुचेको खाना नपठाउन नेपाल सरकारले भारतसँग आग्रह गरेको समाचार उल्लेख छ ।

सो सञ्चारमाध्यमले नेपाल त्रासदीपूर्ण महाभूकम्पका बेला सबैभन्दा पहिला भारतले राहतको घोषणा गरेको दाबी गरेको छ । समाचारमा नेपालका नौ करोड भूकम्पपीडितहरूलाई भारतले सहयोग गरेको जनाइएको छ । जबकी नेपालको जनसंख्या पछिल्लो जनगणनाअनुसार करिव साढे दुई करोड मात्रै छ । भारतले पुराना लत्ताकपडाले भरिएको सामाग्री रेलमार्फत वीरगञ्जमा पठाएको समाचारमा उल्लेख छ । त्यहाँबाट ती सामानहरू ट्रकमा राखेर विभिन्न प्रभावित क्षेत्रमा पठाइएको उल्लेख छ ।

नेपाल सरकारले आपत्ति जनाएपछि भारतीय पक्षले पुराना कपडाहरू निकालेर नयाँ कपडाहरूलाई मात्रै पठाइएको समाचारमा दाबी गरिएको छ । भारतीय पक्षबाट भएको यस्तो कार्यको नेपाली सञ्चारमाध्यमरूमा आलोचना भएको छ । भूकम्पपीडितहरूले पनि पुराना र काम नलाग्ने खाना नपठाउन सबैमा अपील गरेका छन् ।

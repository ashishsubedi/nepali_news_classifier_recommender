
﻿काठमाडौँ, १२  कात्तिक - प्रमुख सत्तारुढ दुई दल नेपाली काँग्रेस र नेकपा (एमाले)बीच संविधान निर्माणका विवादित विषयमा यही कात्तिक १५ गते भित्र सहमति नभए प्रक्रियामा जाने बारेमा छलफल भएको छ। आजको बैठकमा तोकिएको समयभित्र सहमति नभएमा कसरी अघि बढ्ने भन्ने विषयमा दुवै दलबीच छलफल भएको काँग्रेसका सहमहामन्त्री पूर्णबहादुर खडकाले राससलाई बताउनुभयो।

बैठकमा संविधानका विवादित विषयहरु सङ्घीयता, राज्यको पुनःसंरचना, न्याय र निर्वाचन प्रणालीका बारेमा छलफल हुनुका साथै सहमतिका लागि भोलि बिहान पुनः दुई दल र तीनदलको बैठक बस्ने सहमहामन्त्री खडकाले जानकारी दिनुभयो।  विवादित विषयमा सहमति जुटाउन संविधानसभाले संवैधानिक राजनीतिक संवाद तथा सहमति समितिलाई अन्तिम पटक भन्दै तेस्रोपटक यही कात्तिक १५ गतेसम्मको समय दिएको थियो।

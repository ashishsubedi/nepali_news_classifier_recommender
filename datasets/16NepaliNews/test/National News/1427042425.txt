
﻿विराटनगर, ८ चैत - उपप्रधानमन्त्री, सङ्घीय मामिला तथा स्थानीय विकासमन्त्री प्रकाशमान सिंहले मुलुकमा विकासको गतिमा तीव्रता ल्याउनका लागि राजनीतिक स्थिरता आवश्यक रहेको बताउनुभएको छ । जिल्ला विकास समिति मोरङको २४ औँ जिल्ला परिषद्बाट स्वीकृत बजेट कार्यक्रमको आज विराटनगरमा उद्घाटन गर्दै उहाँले विकास निर्माण कार्यप्रति सबैको सोचाई सकारात्मक हुनुपर्ने आवश्यकता औँल्याउनुभयो ।

व्यवस्थापिकाबाट जनसहभागिता शीर्षकको बजेट पारित भएर जिविसमार्फत विकास निर्माणको काम भइरहेको उल्लेख गर्दै उहाँले अनावश्यक रुपमा अनियमितता भएको हल्ला नगर्न र विकास निर्माण कार्यमा अवरोध नगर्न पनि आग्रह गर्नुभयो । स्थानीय निकायको निर्वाचनको सन्दर्भमा मुलुकभरिबाट आवाज उठिरहेको उल्लेख गर्दै उपप्रधानमन्त्री सिंहले विधि प्रक्रियाअन्तर्गत राजनीतिक दलको सहमतिमा स्थानीय निकायको निर्वाचन छिटो होस भन्ने सरकारको सोचाइ रहेको स्पष्ट पार्नुभयो ।

उक्त अवसरमा उहाँले जिविसबाट सामुदायिक विद्यालयबाट २०७१ को प्रवेशिका परीक्षाबाट सर्वोत्कृष्ट छात्र निरज सेन्चुरी र छात्रा गोमा तामाङलाई जनही रु १० हजार नगद र प्रशंसापत्र प्रदान गर्नुभयो । त्यसैगरी, उहाँले मोरङको ग्रामीण क्षेत्रलाई कर्मथलो बनाइ पत्रकारिता गर्ने केदार चौहान र किरण न्यौपानेलाई जनही रु सात हजार ५०० नगद र प्रशंसापत्र प्रदान गर्नुभयो । सोही अवसरमा उहाँले जिविसका इन्जिनियर रामवावु पौडेल र सव& इन्जिनियर तीर्थराज घिमिरेलाई जिविसको ग्रामीण पहुँच कार्यक्रममा राम्रो काम गरेबापत जनही रु सात हजार ५०० नगद र प्रशंसापत्र प्रदान गर्नुभयो ।

सोही अवसरमा सूचना तथा सञ्चारमन्त्री डा मीनेन्द्र रिजालले मोरङ जिल्लाका विकट क्षेत्रहरुमा विकास पुग्न नसकेकाले स्वीकृत भएका योजनालाई कार्यान्वयनतर्फ जिविस अग्रसर हुनुपर्नेमा जोड दिनुभयो । प्रादेशिक संरचनामा मोरङको अवस्था कस्तो रहनेछ भन्ने विषयमा गम्भीर भएर सोच्नुपर्ने उल्लेख गर्दै मन्त्री डा रिजालले विकास निर्माणमा राजनीति नगर्न पनि सुझाव दिनुभयो ।

उहाँले जनतालाई जवाफ दिनुपर्ने सोचेर कार्य गरेमा संविधान बन्ने भएकाले जनतासँग गरेको बाचालाई स्मरण गर्न एनेकपा (माओवादी) लगायतलाई आग्रह गर्नुभयो । सो अवसरमा उहाँले जिविसका सहलेखापाल गयाप्रसाद कर्ण र सब इन्जिनियर विनोद ओझालाई जनही रु सात हजार ५००को नगद पुरस्कार तथा सम्मानपत्र प्रदान गर्नुभयो । उक्त अवसरमा सामान्य प्रशासनमन्त्री लालबाबु पण्डितले योजनाको सफल कार्यान्वयन गुणस्तरीय ढङ्गले गर्नुपर्ने सुझाव दिनुभयो । उहाँले सङ्क्रमणकालको कारण विकास हुन नसकेको भन्नु गलत हो भन्नुहुँदै कुनै प्रकारको बहाना नगरी विकास कार्य गर्न अग्रसर हुनुपर्नेमा जोड दिनुभयो ।

उक्त अवसरमा स्थानीय विकास अधिकारी नारायण मैनालीले आव २०७२/०७३ का लागि कुल रु दुई अर्ब ८० करोड ८९ लाख ६७ हजार प्रस्तावित बजेट प्रस्तुत गर्नुभयो । उक्त अवसरमा सभासदहरु अशोक कोइराला, अमृत अर्याल, ऋषिकेश पोखरेल, शिवकुमार मण्डल, कविता सरदार, अमनलाल मोदी, नेकपा (एमाले) जिल्ला अध्यक्ष महेश रेग्मी र प्रजिअ गणेशराज कार्कीलगायतले बोल्नुभएको थियो । 

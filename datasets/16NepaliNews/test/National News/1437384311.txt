
﻿संविधाननको मस्यौदामाथि सुझाव संकलनका लागि रौतहटको गौरमा एमाले नेता माधवकुमार नेपाल सहभागि कार्यक्रममा स्थानीय र मधेसवादी दलले अवरोध गरेका छन्। गौर नगरपालिकाको सभाहलमा भएको कार्यक्रममा ढुंगामुढा भएपछि केही घाइते भएका छन्। रौतहट क्षेत्र नम्बर १ गौरस्थित नगरपालिकाको सभा हलमा मस्यौदामाथि छलफल भइरहेकै बेला नेपाल सद्& भावना पार्टीका समर्थकहरुले बन्द कोठाभित्र, सुरक्षाकर्मी परिचालन गरेर, सीमित जनतामाझ मात्र छलफल गराएको भन्दै नेपाललाई लक्षित गरी कुर्सी प्रहार गरेका छन्।
 
प्रहरीले नेपाल सद्& भावना पार्टीका अध्यक्ष अनिल झालाईसमेत भवनमा प्रवेश रोक लगाएपछि उनका कार्यकर्ताहरुले नेपालमाथि जाइलागेका हुन्। नेपाल सद्& भावना पार्टीका कार्यकर्ताहरुले नाराबाजी सुरु गरेका थिए।  माधवकुमार नेपालसहित सभासदहरूलाई प्रहरीले कडा सुरक्षा घेराभित्र राखेको छ। बिहान साढे सात बजेका लागि निर्धारण गरिएको कार्यक्रममा स्थानीयले अवरोध गरेपछि तनाव सुरु भएसँगै सुझाव संकलन कार्यक्रम बिथोलिएको छ।

कार्यक्रममा सभासद माधवकुमार नेपाल, बंशिधर मिश्र,रामकुमार भट्टराई सत्यानारायण भगत, मोहम्मद मुस्ताक आलम लगायतको सहभागिता थियो। सभा हलमा स्थानीयवासीले पनि छिर्न पाउनुपर्ने भन्दै स्थानीयले कार्यक्रम विथोलेका हुन्। घटनास्थलमा ठूलो संख्यामा प्रहरी परिचालन गरिएको छ ।

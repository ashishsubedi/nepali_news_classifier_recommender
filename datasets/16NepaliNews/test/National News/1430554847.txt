
﻿काठमाडौं, वैशाख १९ - मुलुकमा विपत्ति परेको बेला सबै एक भएर त्यसको सामना गर्नुपर्छ भन्नेमा सबै राजनीतिक दलहरु एकमत देखिएका छन् ।
गएको शनिवारको बिनाशकारी भूकम्पबाट पीडित परिवारको उद्धार तथा राहतका लागि सरकारबाट भैरहेको प्रयास तथा त्यसलाई अझ प्रभावकारी कसरी तुल्याउन सकिन्छ भनेर सुझाव लिन सरकारले शुक्रबार बेलुका बोलाएको सर्वदलीय बैठकमा सहभागी सबै राजनीतिक दलले यस्तो अभिव्यक्ति दिएका हुन् ।
बैठकमा प्रधानमन्त्री सुशील कोइराला, उपप्रधानमन्त्री एवम् गृहमन्त्री वामदेव गौतम र वन तथा भू संरक्षणमन्त्री महेश आचार्यले भूकम्प पीडितको खोज, उद्धार र उपचारको व्यवस्थासहित अन्तर्राष्ट्रिय समुदायबाट प्राप्त भएकोबारेमा विस्तृतरुपमा जानकारी दिनुभयो ।

बैठकमा व्यवस्थापिका संसदमा प्रमुख प्रतिपक्षी एनेकपा माओवादीलगायतका राजनीतिक दलले सरकारले सबै राजनीतिक दललाई विश्वासमा लिएर जुनस्तरमा राहत र उद्धारको काम गर्नुपर्दथ्यो त्यो भने हुननसकेको भनार्इ राखेका थिए । मुलुकलाई संकट परेको बेला एक भएर उभिनुपर्छ, राहत र उद्धारको काम गर्ने प्रमुख जिम्मेवारी सरकारकै हो भन्दै सरकारले गरेको कामको अनुगमन गर्ने राजनीतिक संयन्त्र निर्माणको आवश्यकतामाथि जोड दिए ।

बैठकमा प्रधानमन्त्री सुशील कोइरालाले भूकम्पबाट पीडित नागरिकको खोज, उद्धार र राहत कार्यलाई थप प्रभावकारी तुल्याउने विश्वास दिलाउनुभएको थियो । संकटको समयमा सत्तापक्ष र प्रतिपक्षका रुपमा नहेरी नागरिकलाई राहत पुर्& याउने काममा सरकारलाई सहयोग र समर्थन गर्न उहाँले सबै राजनीतिक दलसँग आग्रह गर्नुभएको थियो ।

बैठकपछि सञ्चारकर्मीसँग कुराकानी गर्दै नेकपा एमालेका अध्यक्ष केपी ओलीले भूकम्पबाट मुलुकलाई गम्भीर परिस्थितिको सामना गर्न बाध्य तुल्याएकाले यो अप्ठ्यारो बेलामा पीडित नागरिकलाई छिटोभन्दा छिटो राहत र उद्धार गर्न सबैको सामुहिक प्रयास आवश्यक रहेको बताउनुभयो । पीडितको मागअनुसार त्रिपाल उपलब्ध हुननसकेकाले सरकारले त्रिपाल मगाउने काम गरिरहेको बताउँदै उहाँले राहत र उद्धारको काममा कुनै खाले राजनीतिक गन्ध आउन दिनुहुन्न भन्नेमा सबै सचेत हुन आवश्यक रहेको धारणा व्यक्त गर्नुभयो ।

नेपाली कांग्रेसका उपसभापति रामचन्द्र पौडेलले विपदको वेलामा नेपालका राजनीतिक दल एकै ठाउँमा उभिन सक्छन् भन्ने सन्देश बैठकले दिएको बताउनुभयो । सरकारले राम्रोसँग काम गरोस्, हामी साथमा छौं भन्ने प्रतिपक्षीदलले विश्वास दिलाएको छ, अब सरकारले धेरै बैठक र छलफलमा समय खेर नफालेर राहत र पुनःनिर्माणको काममा ध्यान पुर्& याउनुपर्छ, उहाँले भन्नुभयो ।

एनेकपा माओवादीका अध्यक्ष पुष्पकमल दाहाल प्रचण्डले भूकम्प पीडितको खोज, उद्धार, राहत र उपचारमा कहाँ कमि कमजोरी भयो त्यसको समीक्षा गरेर अघि बढन सरकारलाई सुझाव दिएको जानकारी दिनुभयो । मुलुकलाई संकट परेको बेलामा सबैले एक भएर सामना गर्नुपर्छ भन्नेमा एकमत छ, यसमा कसैको पनि बिमति छैन भन्दै उहाँले उद्धार र राहत जहाँ पहिले पुर्& याउनुपर्ने हो त्यहाँ पुग्न नसकेकाले प्रभावकारी र पारदर्शी तुल्याउन आवश्यक देखिएको छ भन्नुभयो ।

नेता डा बाबुराम भट्टराईले उच्च पहाडी र हिमाली जिल्लाका कतिपय गाउँमा अझैपनि उद्धारको काम हुननसकेकाबारे बैठकमा प्रधानमन्त्रीलाई जानकारी गराएको बताउनुभयो । प्रतिपक्षी दललाई विश्वासमा लिएर उद्धार र राहतका कार्यक्रमलाई प्रभावकारी तुल्याउन आवश्यक रहेको उहाँको भनार्इ थियो । राष्ट्रिय प्रजातन्त्र पार्टी नेपालका अध्यक्ष कमल थापाले भूकम्प पीडितको लागि सरकारले चालेको कदमलाइ अझ चुस्त तुल्याउन आवश्यक रहेको बारेमा ध्यानाकर्षण गराएको बताउनुभयो ।

राष्ट्रिय जनमोर्चा नेपालका अध्यक्ष चित्रबहादुर केसीले भूकम्पले तहसनहस पारेका नागरिकलाई राहत प्रदान गर्ने काममा जुट्नुपर्नेमा बैठक बोलाएर लम्बेतान गफ गर्ने बेला अहिले नभएको प्रतिक्रिया दिनुभयो । बैठकमा व्यवस्थापिका संसद बाहिर रहेको नेकपा माओवादीका अध्यक्ष मोहन वैद्यलगायतका नेतासमेत सहभागी हुनुहुन्थ्यो । 

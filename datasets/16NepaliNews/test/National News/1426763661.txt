
﻿काठमाडौं, चैत्र ५- मन्त्रीपरिषद्को विहीबार बसेको बैठकले डा. चिरन्जीवी नेपाललाई नेपाल राष्ट्र बैकको गभर्नर पदमा नियुक्त गरेको छ। गभर्नर डा. युवराज खतिवडाको पदावधि विहीबारबाट नै सकिने भएकोले मन्त्री परिषद्ले नेपाललाई आगामी पाँच बर्षको लागी नियुक्त गरेको हो।

नेपाल दोस्रो जनआन्दोलनपछिको तत्कालिन गिरिजाप्रसाद कोइरालाको सरकारको समयमा धितोपत्र बोर्डको अध्यक्ष थिए। संबिधानसभा निर्वाचनपछि बनेको पुष्पकमल दहाल नेतृत्वको सरकारका अर्थमन्त्री डा. बाबुराम भट्टराई नियुक्त भएपछि नेपालले धितोपत्र बोर्डको अध्यक्षबाट राजीनामा दिएका थिए।

उनी परराष्ट्रमन्त्री सुजाता कोइरालाको सल्लाहकार हुदै हाल प्रधानमन्त्री सुशील कोइरालाका आर्थिक सल्लाहकार रहेका थिए।  उनी खिलराज रेग्मीको चुनावी सरकारमा अर्थमन्त्रालयका सल्लाहकार पनि थिए। बनारस हिन्दु युनिभर्सिटिबाट म्याक्रो इकोनोमिक्समा विद्यावारिधि गरेका ५२ वर्षिय डा. नेपाल उद्योग वाणिज्य महासंघमा पनि सल्लाहकार रहेको थिए।  अर्थमन्त्री डा. रामशरण महतको अध्यक्षतामा रहेको तीनसदस्यीय गभर्नर छनोट समितिले बुधबार वरिष्ठ डेपुटी गभर्नर गोपाल काफ्ले, डेपुटी गभर्नर महाप्रसाद अधिकारी तथा प्रधानमन्त्रीका आर्थिक सल्लाहकार नेपालको नाम सिफारिस गरेको थियो। 
 
नेपाल राष्ट्रबैंक ऐन, २०५८ अनुसार गभर्नर नियुक्ति का लागि मन्त्रिपरिषद्ले फागुन १२ गते अर्थमन्त्री महतको अध्यक्षतामा पूर्वगभर्नर हिमालयशमशेर राणा र अर्थविज्ञ डा. पार्थिवेश्वर तिमिल्सिना रहेको सिफारिस समिति गठन गरेको थियो।  समितिले सिफरिस गरेको तीन जनाबाट एक जना गभर्नरमा नियुक्त हुने कानूनी प्रावधान रहेको छ।

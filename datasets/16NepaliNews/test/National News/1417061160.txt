
﻿काठमाडौँ, १० मङ्सिर - प्रधानमन्त्री सुशील कोइरालाले अठारौँ सार्क शिखर सम्मेलनमा सहभागी हुने सिलसिलामा राजधानीमा रहनु भएका सदस्य राष्ट्र बंगलादेश, भुटान, श्रीलंकाका  राष्ट्राध्यक्ष/सरकार प्रमुखसँग छुट्टाछुट्टै  भेटवार्ता गर्नुभएको छ । विशिष्ट पाहुनाहरू रहनुभएको होटल सोल्टीमा पुगेर प्रधानमन्त्री कोइरालाले उहाँहरूसँग द्विपक्षीय भेटवार्ता गर्नुभएको थियो। 

दक्षिण एसियाली मुलुकका राष्ट्राध्यक्ष/सरकार प्रमुखसँगको भेटवार्ता शिखर सम्मेलनको नियमित प्रक्रिया एवम् आकर्षण हो । यस्तो भेटघाटले दुई देशबीच रहिआएको सम्बन्धलाई नवीकरण गर्न र आपसी सम्बन्ध विस्तार गर्न ठूलो सहयोग पुग्ने गर्दछ। 

प्रधानमन्त्री कोइरालाले आजै आफ्ना समकक्षी पाकिस्तानका प्रधानमन्त्री नवाज सरीफसँग पनि भेटवार्ता गर्नुभएको थियो । श्रीलंकाका राष्ट्रपति महिन्दा राजपाक्षसँग पनि प्रधानमन्त्री कोइरालाले भेटवार्ता गर्नुभएको थियो । यसैगरी प्रधानमन्त्री कोइरालाले बङ्गलादेशका प्रधानमन्त्री शेख हसिना, भुटानका प्रधानमन्त्री छिरिङ् तोब्गेसँग पनि छुट्टाछुट्टै भेटवार्ता गर्नुभएको थियो।
 
प्रधानमन्त्री कोइरालाले आफ्ना समकक्षी भारतीय प्रधानमन्त्री नरेन्द्र मोदी र अफगानिस्तानका राष्ट्रपति डा असरफ घानीसँग मङ्गलबार नै द्विपक्षीय भेटवार्ता गर्नुभएको थियो । सो भेटवार्तामा उहाँहरुबीचमा दुई देशबीचको सम्बन्ध, आपसी हित र सार्कलाई प्रभावकारी तुल्याउने सम्बन्धमा केन्द्रित रहेर छलफल भएको थियो।  

भेटवार्तामा परराष्ट्र मन्त्री महेन्द्रबहादुर पाण्डे, पूर्व उपप्रधानमन्त्री एवम् पूर्व परराष्ट्रमन्त्री सुजाता कोइराला, परराष्ट्र मन्त्रालयका कामु सचिव शङ्करदास बैरागीलगायत मन्त्रालयका उच्चपदस्थ अधिकारीहरू सहभागी हुनुहुन्थ्यो। साथै भेटवार्तामा सार्क सम्मेलनमा भाग लिन आउनुभएका बंगलादेश, भुटान, श्रीलङ्काका उच्च अधिकृतको पनि सहभागिता थियो। 

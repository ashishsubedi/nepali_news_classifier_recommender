
﻿श्रावण ९, काठमाण्डौं । आदरणीय देशभक्त नेपाली दिदी बहिनी, दाजुभाईहरु,
भारत सरकारका प्रधानमन्त्री नरेन्द्र मोदीको प्रस्तावित नेपाल भ्रमणको निमित्त भरतीय विदेश मन्त्री सुष्मा स्वराजको तयारी भ्रमणको सन्दर्भमा गणतान्त्रिक भारत सरकार र नेपाल सरकारबीच उर्जा क्षेत्रमा सहयोगका लागि भएको सम्झौता  शीर्षकमा  भारत सरकारबाट पठाएको प्रस्तावमा उल्लेखित नेपालको जलविद्युत् आयोजनामा १०० प्रतिशत भारतीय लगानी वा भारतीय निकायहरुसँग संयुक्त रुपमा सम्पन्न गर्ने प्रस्तावलाई नेपाल सरकारले गोप्य राखी भित्र भित्रै सम्भौता गर्ने तयारी गरिरहेको थाहा भएको छ । यसलाई हामी नेपालको जलश्रोतका सथै राष्ट्रिय स्वाधिनता माथिको समेत हस्तक्षेप भएको ठान्द छौं । 

    प्राप्त जानकारी अनुसार नेपालमा लामो समय देखि विरोध हुदै आएको माथिल्लो कर्णाली जलविद्युत् आयोजना लगायत डि. पि. ए. सम्झौतामा पनि हस्ताक्षर गर्ने भित्रि योजना रहेको छ । 

नेपालका करिव ६० स्थानमा भारतीय पक्षले सीमा मिचेको तथ्य सीमाविदहरुले स्पष्ट पार्दै आएका छन् तर केवल महाकाली र सुस्ता क्षेत्रको मात्र सीमा विवाद रहेको र अन्य क्षेत्रमा नरहेको भनी नक्शामा दुबै पक्षले हस्ताक्षर गर्ने योजना रहेको कुरा पनि जानकारीमा आएको छ ।

उपरेक्त राष्ट्रिय महत्वको विषयहरुमा राष्ट्रिय सहमति कायम नगरी हस्ताक्षर गर्ने अधिकार यो सरकारलाई नभएको हुनाले उपरोक्त विषयमा कुनै पनि सम्झौता वा सहमति नगरियोस् भन्ने हामी जोडदार माग गर्दछौं । यसका साथै यसप्रकारको राष्ट्रघात हुन नदिन दवाव दिनका लागि निम्न अनुसार संघर्षको कार्यक्रम निश्चित गरेको कुरा हामी जानकारी गराउन चाहान्छौं ।

२०७१ श्रावण ९ विरोधकार्यक्रम शान्तिबाटिका अपरान्ह ४ बजे ।
२०७१ श्रावण १० गते पनि सोही स्थान र समायमा विरोध कार्यक्रम ।

भित्ते लेखन, पर्चा र हाते पर्चा वितरण, देशका विभिन्न भागमा गोष्ठी र विरोध प्रदर्शन आदि कार्यक्रम पनि तय गरिएको छ । देशमा हुन लागेको ठूलो राष्ट्रघातबाट देशलाई बचाउन राष्ट्रघाती षड्यन्त्रको विरुद्ध हुनलागेको यो विरोध कार्यक्रममा सहभागी हुन हामी सम्पूर्ण देशभक्त नेपाली दिदी बहिनी र दाजुभाईसंग विनम्म्र अनुरोध गर्दछौं । 


﻿विपक्षीप्रति कडा रुपमा प्रस्तुत हुन थालेपछि नेकपा एमालेका अध्यक्ष खड्गप्रसाद शर्मा ओली (केपी) विरुद्ध पनि उस्तै टिप्पणी सुरु भएका छन् । यसै क्रममा सद्भावना पार्टीका अध्यक्ष राजेन्द्र महतोले केपीलाई राँची लानुपर्ने बताएका छन् ।  मंगलवार धनुषा जिल्लाको जनकपुरमा पत्रकार सम्मेलनको आयोजना गरी नेता महतोले ओलीको मानसिक सन्तुलन नै गुमेको बताएका हुन् । उनले एमाले अध्यक्ष ओलीको मानसिक सन्तुलन ठीक नभएको हुँदा उनले अराजनीतिक बोली बोल्न थालेको दावी गरे ।   ओलीको मानसिक सन्तुलन ठिक छैन । मानसिक सन्तुलन गुमेका कारण उनले विवादित बोली बोलेर देशको राजनीतिमा विवाद निम्त्याएका छन् । महतोले भने ।  नेता महतोले केपी ओली मधेशको विरोधी भएको आरोप पनि लगाएका छन् । ओली  मधेश र मधेशीको विरोधी भएको उल्लेख गर्दै महतोले मधेशी जनतामाथि अपमान गर्ने कार्य नसहने बताए । उनले कसैले मधेशमाथि अपमान गर्ने खालको कार्य गरेमा आफ्नो पार्टी तत्काल त्यसका विरुद्ध उत्रने चेतावनी पनि दिए ।  नेता महतोले ओलीकै कारण संविधानसभामा सहमति बन्न नसकेको आरोप लगाए । उनले कांग्रेस र एमाले सहमतिका आधारमा संविधान बनाउन तयार नभएसम्म अब वार्तामा नबस्ने प्रष्ट पारे । 


﻿काठमाडौँ, बैशाख ७  नेपाल कम्युनिस्ट पार्टी स्थापनाको ६७ औँ वर्षमा प्रवेश गरेको अवसरमा नेकपा (एमाले) ले एकीकृत कम्युनिष्ट आन्दोलनको सम्भावनाबारे बहस सञ्चालन गर्ने भएको छ । वैशाख ९ गते नेपालमा कम्युनिष्ट पार्टीको स्थापना दिवस मनाइन्छ । एमालेका केन्द्रीय कार्यालयका सचिव कृष्णगोपाल श्रेष्ठले सो दिन काठमाडौँमा  जनताको बहुदलीय जनवाद (जबज) को प्रकाशमा एकीकृत कम्युनिस्ट आन्दोलनको निर्माणः चुनौती र सम्भावना  विषयक प्रवचन गरिने भएको जानकारी दिए ।

 एमालेको गत नवौँ महाधिवेशनले जबजको विचारधाराका आधारमा एउटै कम्युनिष्ट पार्टी निर्माणका लागि प्रयास गर्ने प्रस्ताव पारित भएको थियो । विसं २००६ वैशाख १० गते पुष्पलालको नेतृत्वमा नेपाल कम्युनिष्ट पार्टीको स्थापना भएको थियो । कार्यक्रमलाई पार्टी अध्यक्ष तथा संसदीय दलका नेता केपी शर्मा ओली, वरिष्ठ नेता झलनाथ खनाल, नेता माधवकुमार नेपाललगायत शीर्ष नेताले विषयगत सम्बोधन गर्ने कार्यक्रम छ ।

 प्रवचनका लागि  नेपाली कम्युनिस्ट आन्दोलनको एकीकरण र नेकपा (एमाले),  संविधान निर्माणको जटिलता र नेकपा (एमाले) को दृष्टिकोण ,  नेपालको राजनीतिमा नेकपा (एमाले) को योगदान ,  परिवर्तित परिस्थिति र हाम्रो राजनीतिक कार्यदिशा  तथा  सरकार सञ्चालनमा नेकपा (एमाले) को अनुभव  आदि विषय तय गरिएका छन् । स्थापना दिवसकै अवसरमा पहिलो महाधिवेशनदेखि नवौँ महाधिवेशनसम्मका ऐतिहासिक तस्बिरको विशेष प्रदर्शनसमेत गरिने एमालेले जनाएकोे छ ।


﻿राजधानी छाडेर आन्दोलनका लागि गाउँ जाने तयारी गरिरहेका एकीकृत नेकपा (माओवादी)का अध्यक्ष प्रचण्डले आफूलाई राष्ट्रपतिको प्रस्ताव आएको खुलासा गरेका छन् । पार्टीको युवा संगठन वाईसीएलको केन्द्रीय समितिको बैठकमा प्रचण्डले सो खुलासा गरेका हुन् ।  अध्यक्ष प्रचण्डले आफूलाई गरिएको राष्ट्रपतितको प्रस्ताव भने आफूले अस्वीकार गरेको दावी गरे । उनले सेरेमोनियल राष्ट्रपति हुनु भनेको जेलमा जानु जस्तै हुने भन्दै त्यस्तो प्रस्ताव आफूले कहिले पनि मान्न नसक्ने बताए । वाईसीएल केन्द्रीय समितिको बैठक पार्टी पार्टी मुख्यालय पेरिसडाँडामा बसेको थियो ।  बैठकमा प्रशिक्षण दिँदै प्रचण्डले आफूले देशको कार्यकारी हुँदा समेत सोचेको जस्तो गर्न नसकेको बताए । प्रधानमन्त्री भएर गर्न नसकिने काम संवैधानिक राष्ट्रपति भएर गर्न नसकिने उनको भनाई थियो ।  सोही प्रशिक्षणमा उनले उधारो सम्झौता गर्दा गर्दा आफू थाकेको बताए । उधारो सम्झौताले समस्यामा पारेकाले अब आन्दोलनमा जानुपर्ने बाध्यता आएको प्रचण्डको भनाई थियो । साथै उनले अघिल्लो संविधानसभामा आफूले केही भावनात्मक गल्ती गरेको स्वीकार गरे । आफूले पहिलो संविधानसभामा कांग्रेस एमालेले रोइकराई गरेपछि आफू भावुक भएर सम्झौता गरेको उनको भनाई थियो ।  प्रशिक्षणका क्रममा अध्यक्ष प्रचण्डले अब आफूले वास्तविक आन्दोलन गर्ने बताए । अब आफैले टाउको फुटाउने र रगत बगाउने गरी आन्दोलन गर्ने बताउँदै कोही नआए पनि आफू त आन्दोलनमा हिँडिसकेको बताए । उनले नेताहरु सुविधाभोगी भएका कारण आफूले आन्दोलन गर्छु भन्दा नपत्याएको भन्दै त्यो सोचाई अब फेल खाने बताए । उनले भने,  नेताहरु सुबिधाभोगी भए, क्रान्ति गर्दैनन् भन्ने लागेको छ, तपाईहरु भनेर पत्याउनुहुन्न, टाउको फुटाउँछु र रगत बगाएपछि मात्र विश्वास गर्नुहुन्छ, यात्रामा भेट्नुहुन्छ ।

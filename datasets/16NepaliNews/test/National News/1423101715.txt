
﻿नेकपा एमाले र नेपाली कांग्रेस सम्मिलित गठबन्धन सरकारका उद्योगमन्त्री महेश बस्नेतले लामो समयपछि युवा संघको अध्यक्ष पदबाट राजिनामा दिएका छन् । बस्नेतको राजिनामासँगै संघको उपाध्यक्षमा निरु पाल चयन भएकी छन् । पाललाई अध्यक्ष बनाउने निर्णयमा युवा संघकी अर्की अपाध्यक्ष दिलु पन्तले भने फरक मत राखेकी छन् । उनले बैठकमै त्यसमा असहमति जाहेर गर्दै फरक मत राखेकी हुन् । निरु पाल यो जिम्मेवारीसँगै पहिलो महिला युवा अध्यक्ष बनेकी छन् । बस्नेत मन्त्री बनेपछि पालले कार्यवाहक अध्यक्षको जिम्मेवारी वहन गर्दै आएकी थिइन ।  बुधबार युवा सङ्घको केन्द्रीय कार्यालयमा बसेको पदाधिकारी बैठकमा मन्त्री बस्नेतले राजीनामा दिएका हुन । उनको राजिनामापछि पाललाई अध्यक्षको जिम्मेवारीसहित पद हस्तान्तरण गरिएको हो ।  बैठकमा ४० वर्ष उमेर पुगेका कारण र भूगोलको राजनीतिमा लाग्न भन्दै उपाध्यक्ष झपट रावलले पनि राजिनामा दिएका छन् । संघले उनको राजीनामा पनि स्वीकृत गरेको छ । बैठकले रिक्त दुई उपाध्यक्षमा वर्तमान कोषाध्यक्ष गोविन्द थापा र पूर्व सचिव सरोज दिलु विश्वकर्मालाई मनोनयन गरेको छ । नयाँ कोषाध्यक्षमा कार्यालय विभाग प्रमुख माधव बास्तोलालाई चयन गरिएको छ भने कार्यालय विभाग प्रमुखमा प्रचार प्रमुख कटुवाललाई नै जिम्मेवारी तोकिएको छ । रिक्त सचिवमा अनेरास्ववियुका पूर्व सचिव वचनबहादुर सिंहलाई मनोनयन गरिएको छ ।  प्रचार विभाग प्रमुख कटुवालले सङ्घको अब बस्ने स्थायी कमिटीको बैठकले युवा परिषद्को बैठक डाक्ने र सो परिषद्ले नवौं महाधिवेशन तोक्ने तयारी गरेको जानकारी दिए ।  


﻿के भएको थियो हैटीमा

 १२ जनवरी २०१० मा हैटीमा ७ रेक्टरस्केलको भुकम्प गएको थियो । त्यसपछि अन्तर्राष्ट्रिय समूदाय तत्काल उद्धार र राहतका लागि जुट्यो । तर, भुकम्प गएको ५ वर्षपछि पनि धेरै जनसंख्या खुल्ला सडकमा पालमूनी रात गुर्जान बाध्य छ । सहयोगका नाममा विदेशीहरुले अर्बौ लगाएका छन् । भुकम्पले हाइटीमा २ लाख ५० हजारको ज्यान लिएको थियो भने ३ लाख घाइते भएका थिए । अझै पनि ठुलो जनसंख्या भूकम्पका कारण घरबारविहिन छ । उनीहरु एक छाक खाएर आफ्नो जीविकोपार्जन गर्न बाध्य छन् । 

छोलेराको महामारीले फैलाएको त्रास 

भूकम्पपछि फैलिएको महामारी र त्यसपछि देखिएको छोलेरा नामक रोगको संक्रमणका कारण धेरैले ज्यान गुमाए । स्थानियहरुले सहयोगका लागि आएका विदेशी सैनिकहरुकै लापरवाहीका कारण छोलेरा रोग भित्र्एिको बताउँदै आएका छन् । उपचार गर्न सकिने सामान्य रोग छोलेरा अन्तर्राष्ट्रिय समूदाय तथा एनजिओहरुको प्राथमिकतामा पर्न नसक्दा महामारीका रुपमा फैलिएको थियो । हाइटीका स्थानिय निकायहरुले छोलेरा पिडितका तर्फबाट संयुक्त राष्ट्रसंघ विरुद्ध मुद्धा चलाएका थिए । अझै महामारीका रुपमा रहेको छोलेरा नियन्त्रणका लागि पछिल्लो समय हाइटीले २ बिलियन अमेरिकी डलर अन्तर्राष्ट्रिय समूदायसँग माग गरेको थियो । 

गरिबीमाथि आइपरेको विपद् 

भुकम्पअघि हैटीमा झन्डै ५५ प्रतिशत जनता गरिबीको रेखामुनि थिए । ६० प्रतिशत जनता कृषि पेशामा संलग्न थिए, तर उनीहरु आफैँ धान र तरकारी फैलाएर भोकभोकै वस्न विवश रहे । भुकम्प आउनुअघि नै कुपोषण हैटीका लागि ठूलो दुख थियो । कुल जनसंख्याको ४० प्रतिशत हिस्साले पर्याप्त खाद्यान्न पाएको थिएन । कुपोषणका कारण बालबालिका प्रभावित थिए । भुकम्पको त्रासमा बसेका जनताले सन् २०१२ मा अर्को ठुला विपत्तीको सामना गर्नुप& यो । लगातारको आँधी र ठूलो वर्षाका कारण धेरै क्षति भयो । ५० भन्दा धेरैले ज्यान गुमाए । छोलेरा नियन्त्रणका लागि राखिएका स्वास्थ्य चौकीहरु बिग्रिए । जसका कारण फेरि छोलेरा महामारीका रुपमा फैलियो । अन्तर्राष्ट्रिय समूदायले पर्याप्त निकास निकाल्न नसकेपनि सरकारी निकायबाट प्राप्त ६ बिलियन तथा निजी चन्दादाताले दिएको ३ बिलियन अमेरिकी डलरले राहतका लागि केही सहज वातावरण सिर्जना गरेको थियो । समस्या त्यतिबला सिर्जना भयो जतिबेला अन्तर्राष्ट्रिय समूदायले हाइटीको सरकार र सरकारी निकायलाई बाइपास गर्दै राहतका लागि काम गर्न थाल्यो । स्थानिय एनजिओहरुले पनि सरकारी निकायलाई टेरेनन् । 

अन्तर्राष्ट्रिय समूदायले दिने भनेको सहयोगको केवल १० प्रतिशत मात्रै सरकारको हात प& यो । त्यस्तै १ प्रतिशत रकममात्रै स्थानिय निकायहरुले प्राप्त गरे । खासमा उद्धारका नाममा छिरेका सैनिकहरुको खर्च र आईएनजिओका अधिकारीहरुले लिने तलब भत्ता पिडितले पाउने रकमभन्दा धेरै भयो । जसका कारण झट्ट हेर्दा अन्तर्राष्ट्रिय समूदायको सहयोग ठुलो देखिएपनि उनीहरुले पिडितलाई राहत मिल्ने गरी सहयोग गर्न सकेनन् । अहिलेसम्म पनि स्थानिय हजारौँ व्यक्ति पिडित छन् । तर अन्तर्राष्ट्रिय समूदायले वाचा गरेको जस्तो सहयोग गर्न सकेको छैन् । हैटीमा अपराध र हत्याका घटना कमैमात्र भएको दृष्टान्तलाई बिर्सदैँ संयुक्त राष्ट्रसंघले सेना पठाएर थप खर्च बढायो । हाइटीवासीहरुका लागि सेनाले खासै राहत पुग्ने काम गरेन । सन् २०१२ ०१३ का लागि संयुक्त राष्ट्रसंघले शान्ति मिसनका नाममा ६४४ मिलियन अमेरिकी डलर बिनियोजन गरेपनि सहयोग रकम वास्तविक पिडित समक्ष पुग्न सकेन । अन्तर्राष्ट्रिय समूदायमा चर्चित व्यक्तित्वहरुले हैटीमा ठूलै सहयोग गरेका थिए, विश्वभरका लाखौँले चन्दा दिएका थिए । तर उनीहरुको सहयोग हैटीका जनताका लागि काम आउन सकेन । जोरान्जीमा नमुना घर बनाइएको थियो । 

तर केवल ६० घर बनाउने क्रममा २ मिलियन अमेरिकी डलर खर्चर्दै अन्तर्राष्ट्रिय समूदायले बेइज्जतीको ठूलो नमुना पेश ग-यो । भूकम्प गएको दुई वर्ष बितिसक्दा समेत झन्डै २ लाख जनसंख्या टेन्टमुनि रात बिताउन बाध्य हुनुले अन्तर्राष्ट्रिय समूदायमाथि तिखो व्यङग्य प्रहार गरेको थियो । उनीहरुजस्ता हजारौँले घर बनाउने कुनै विकल्प फेला पार्न सकेनन् । भाडामा बस्नेहरुले घर पाउने संभावना समाप्त भएर गयो किनकी भाडामा लाग्ने घरहरुको संकट थियो । राहत र पुननिर्माणको संभावना नभएपछि धेरैले चर्किएका घरहरुमै फर्कने निर्णय लिए । घरहरु असुरक्षित छन् भनेर स्थानियलाई सचेत गराउने अन्तर्राष्ट्रिय समूदाय स्थानियहरु त्यही घरमा फर्कदा टुलुटुलु हेरेर बसे । 

युएसएडले गरेको सर्वेक्षणपछि ५० हजार रातो चिन्ह लगाइएका असुरक्षित घरहरुमा कुनै विकल्प नभेटेका जनता फर्किएका थिए । राहतका नाममा आएको टेन्टमा बस्नेहरुको तुलनामा आफैँ टेन्ट किनेर बस्नेहरुको संख्या बढी थियो । १ सय ५० टेन्ट क्याम्पमा झन्डै ६० हजार बसेको समाचार समेत आएको थियो । यसरी अन्तर्राष्ट्रिय समूदायको असफलताको चरम नमुना बन्यो, हाइटी प्रकरण । राहतका नाममा ठुला देशले गरिब देशको मर्म बुझ्नुको सट्टा आफ्नै स्वार्थ र प्रचारवाजीमा ध्यान राख्छन् भन्ने दृष्टान्त बन्यो, हैटीको घटना । अर्बौ सहयोग उपयुक्त काममा लाग्न सकेन । हैटीको सरकारसँग अन्तर्राष्ट्रिय समूदायले सहकार्य गर्न नचाहेका कारण पनि राहतमा समस्या देखिएको थियो ।

 महंगो पाठ

 अहिले हैटीले बिस्तारै विगतबाट पाठ सिकेको छ । तर सबै बिग्रिसकेपछि पाठ सिकेर सरकारले गर्नसक्ने केही छैन् । हाइटीका मानवअधिकारवादी, चर्च र स्थानिय समूदायले समेत गतिलो पाठ सिके, तर राहतका नाममा खन्याइएको रकम स्वाहा भएपछि मात्रै । हैटीसँग अन्तर्राष्ट्रिय समूदायले सम्मानपूर्वक व्यवहार गरेको भए सायद घटनाले यति भयंकर रुप लिने थिएन, पिडामा चाडैँ मल्हम लाग्ने थियो । घटनाको ५ वर्षपछि अझै पनि अन्तर्राष्ट्रिय समूदाय सहयोगका लागि सम्बोधन मात्रै गरिरहेको छ । दुषित पानी र खाद्यान्नका कारण पनि धेरैले ज्यान गुमाइरहेका छन् । छोलेराको महामारी हैटीका लागि पछिल्लो ठुलो चुनौती हो । अहिलेसम्म ७ लाखभन्दा बढी जनसंख्या महामारीको शिकार भइसकेको छ । संयुक्त राष्ट्रसंघले अझै घटनाको नैतिक जिम्मेवारी लिन आनेकानी गरिरहेको छ ।

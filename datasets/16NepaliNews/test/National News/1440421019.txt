
﻿सभामुख सुवास नेम्वाङले सांसदहरूलाई संयमित भएर आफ्ना अभिव्यक्ति सदनसमक्ष प्रस्तुत गर्न आग्रह गरेका छन्। व्यवस्थापिका संसद्को आइतबारको बैठकको प्रारम्भमा सभामुखसँग समय लिएर बोल्ने केही सांसदले उत्तेजित हुँदै अमर्यादित ढङ्गले विभिन्न दलका नेता तथा सांसदविरुद्ध नाम नै किटेर आक्षेप लगाएपछि सभामुख नेम्वाङले त्यस्तो आग्रह गरेका हुन् । 

थरुहट तराई पार्टी नेपालका गङ्गा चौधरी (सत्गौवा)ले नेपाली काँग्रेसका नेता शेरबहादुर देउवा र नेकपा (एमाले)का सांसद भीम रावलविरुद्ध आक्रोश पोखेपछि सभामुखले भने,  & उत्तेजित हुनु हुँदैन, असंयमित हुँदा राम्रो सन्देश जाँदैन, सडकमा जारी असंयमता मत्थर पार्ने हामीले असन्तुलित मन्तव्य दिँदा हामी आफैले बनाएको संसदीय नियमावली विपरीत हुन्छ।&  

 संविधानसभा नियमावली अनुसार सदनमा बोल्दा कुनै सभासदको नाम लिन नमिल्ने व्यवस्थाको स्मरण गराउँदै सभामुख सुवासचन्द्र नेम्वाङले भासदहरुलाई आफैंले बनाएको नियमावलीको पालना गर्न आग्रह गरेका थिए। सभामुख नेम्बाङले सडकमा पनि सबैलाई संयमिता अपनाउन भनिरहेको बेला सदनमा संयमिता नगुमाउन आग्रह गर्दै व्यक्तिगत रूपमा चौधरीले लिएका नाम देउवा र रावलको नाम सदनको रेकर्डबाट हटाउन निर्देशन दिएका हुन्।
के भनेकी थिइन् सभासद चौधरीले-

थरुहट गंगा चौधरीले   
थरूहट तराई पार्टीकी सभासद गंगा चौधरी सदगौवाले कैलाली र कन्चनपुरमा फैलिएको सामाजिक सदभाव विरोधी गतिविधिको कारक ठूला दलका दुई ठूला नेता भएको आरोप लगाएकी छन्। संसदमा विशेष समय लिएर बोल्दै सदगौवाले भनिन्,  आफ्नो अधिकारको माग गर्दै आन्दोलनमा रहेका थारूहरू विरुद्ध केही दिनअघि नियोजित रूपमा नाराबाजी गर्दै थारू चोर देश छोड भन्ने नारा लगाएको आरोप लगाइन्।

 थारूहरूले यो देशमा कहिले के चोरे  भन्दै उत्तेजित हुँदै उनले भनिन्,  थारूहरूले कहिल्यै केही चोरेका छैनन्। बरु ठूला दलका सामन्ती शासकहरुले नदि नाला बेचेका छन्। तर अहिले कैलाली र कन्चनपुरमा देखिएको सामाजिक सदभाव खलबल्याएर अशान्ति फैलिएको छ। म त्यसको नामै किटेर भन्न चाहन्छु त्यसको जिम्मा भीम रावल र शेरबहादुर देउवाले लिनुपर्छ।  उनले अहिले कैलाली कन्चनपुरमा जुनसुकै बेला जे पनि घटना घट्न सक्छ भन्दै अझै पनि समय रहेकाले ठूला दलका नेताहरुले गम्भीर भएर समस्याको समाधानका लागि थारूहरुको माग सम्बोधन गर्न आग्रह गरिन्।

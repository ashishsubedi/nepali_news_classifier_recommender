
﻿२१ चैत, काठमाडौं । एमाओवादी अध्यक्ष प्रचण्डले सरकारलाई बुझाइएका हतियार फिर्ता माग्ने आवाज उठ्न थालेको नयाँ खुलासा गरेका छन् । प्रचण्डले नेपाली सेनामा समायोजन भएका जनसेनालाई पनि फिर्ता बोलाउने सुझाव आफूलाई आउन थालेको बताएका छन् ।

शनिबार त्रिपुरेश्वरमा आयोजित अन्तरक्रियामा प्रचण्डले यस्तो खुलासा गरेका हुन् ।  कार्यक्रममा बोल्दै प्रचण्डले भने-  मलाई अरुले सुझाव दिने गर्नुभएको छ, हतियार फिर्ता ल्याऔं, सेना बाहिर आओस् । 

उनले थपे- म अहिले यसो भन्दिँन तर ३० दलका साथीहरुले भन्न थाल्नुभएको छ । म अहिले गहिरो चिन्तन मननको स्थितिमा परेको छु, म अहिले हतियार फिर्ता ल्याउ त भन्दिँन, तर विद्रोहको मुद्दा सम्बोधन भएन भने, टीआरसी बनाउन व्यवहाधन गर्ने हो भने, सरकार र राज्यमा बसेकाले शान्ति सम्झौता उल्लंघन गर्ने हो भने जनताको क्रान्ति गर्ने अधिकारलाई कसैले रोक्न सक्दैन । 

प्रचण्डले १० औं हजारको बलिदानीबाट प्राप्त भएका अधिकारहरु गुम्न लागेको बताउँदै भने,  देशमा ठुलै क्रान्ति आवश्यक परेको हो कि जस्तो लाग्न थालेको छ । 

 १० प्रदेश छाडेको छैन 

कार्यक्रममा बोल्ने क्रममा प्राध्यापक कृष्ण हाथेछुले पहिचानको मुद्दा छाडेर ६ प्रदेश मान्ने हो कांग्रेस र एमालेभन्दा माओवादीमा के फरक भयो ? भन्दै प्रश्न गरेका थिए ।

हाथेछुलाई जवाफ दिँदै प्रचण्डले आफूहरुले १० प्रदेश नछाडेको बताए । अनौपचारिक प्रशंगमा ६ प्रदेशको कुरा उठे पनि त्यो भ्रममा नपर्न प्रचण्डले आग्रह गरे । साथै पार्टीले वर्गीय मुद्दा पनि नछाडेको उनले बताए ।

आन्दोलन दीर्घकालीन हुने देख्दैछु

तीस दलको तर्फबाट अन्तरक्रियामा उपस्थित प्रचण्डले ३० दलीय मोर्चाको आन्दोलन चैत २६ गते नै नसकिने विश्लेषण सुनाए ।  सहमति भयो भने आन्दोलन चाँडै टुंगिन्छ, प्रचण्डले भने,  तर कांग्रेस र एमालेको रवैया हेर्दा म यो आन्दोलन दीर्घकालीन हुने देख्दैछु । 

३० दलीय मोर्चाको आन्दोलन बैसाखसम्म चल्ने र मनसुन सकिएपछि आगामी भदौ देखि फेरि सुरु हुने प्रचण्डले बताए ।  त्यसपछि भदौमा फेरि आन्दोलन हुन्छ, उनले भने-  अर्को वर्षको माघ फागुनमा पनि हामीले आन्दोलन गर्नुपर्ने देख्दैछु म । जहिलेसम्म जनताले अधिकार पाउँदैनन्, त्यतिबेलासम्म आन्दोलन हुन्छ । 

कांग्रेस एमालेकै एजेन्डा मान्दा पनि सहमति भएन

आफूले एउटा बैठकमा कांग्रेस र एमालेको ९ बुँदे प्रस्तामव मान्छु भन्दा पनि सत्तापक्षले हुँदैन भन्दै सहमति गर्न नमानेको प्रचण्डले बताए ।
 उनीहरुले ७ प्रदेश भनेका थिए, हामीले ६ प्रदेश मान्छौं भन्दा पनि हुँदैन भने, उनीहरुले भनेकै मान्छौं भन्दा पनि हुँदैन भन्छन्,  प्रचण्डले भने,  कांग्रेस र एमालेको नियतै ठीक देखिएन । 

मलाई अचम्मै लागेको छ : श्रेष्ठ

कार्यक्रममा बोल्दै नागरिक समाजका अगुवासमेत रहेका श्याम श्रेष्ठले वार्ता प्रक्रियामा आफूले नमिलेको विषय केही नदेखेको तर मिल्न पनि नसकेको देख्दा अचम्मै लागेको बताए ।   ज्यादै अचम्मको स्थिति छ, कात्तिकदेखि वार्ताको पहल गरियो,  श्रेष्ठले भने- मिल्न बाँकी पनि केही रहेन, मिलेको पनि केही रहेन यो अचम्मै हो । 

सभासद श्रेष्ठले भने-  वार्ताका क्रममा एमाओवादी यति तल ओर्लियो कि कांग्रेस एमालेले ७ प्रदेश भनेका थिए, एमाओवादीले ६ प्रदेश मान्छु भन्यो शासकीय स्वरुपमा पनि विवाद सकियो, निर्वाचन प्रणालीमा पनि मिश्रतिमा सहमति भयो, र पनि सहमति भएन । पाँच जिल्लाको कुरो केही नेताको व्यक्तिगत स्वार्थको विषय मात्रै हो । यस्तो देखेपछि मैले पहलकदमी नै छाडिदिएँ । 

 

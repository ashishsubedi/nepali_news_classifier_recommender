
﻿श्रावण २४, काठमाण्डौं । द्वण्द्व पीडित शिक्षक केन्द्रीय संघर्ष समितिले नेकपा माओवादीका अध्यक्ष मोहन वैद्यलाई द्वण्द्वको समयमा तत्कालिन राज्य पक्ष र विद्रोही पक्षद्धारा पेशाबाट विस्थापित शिक्षकहरुलाई पुनर्वहालीको मागराखी ज्ञापन पत्र बुझाएको समाचार प्राप्त भएको छ । ज्ञापन पत्र बुझाउँदै संघर्ष समितिको अध्यक्ष हरिभक्त नेपालीले भन्नु भयो हामी रहरले द्वण्द्व पीडित भएका होइनौं, राजनीतिक आस्थाको आधारमा पेशाबाट विस्थापित हुन बाध्य पारिएपछि अहिले सम्म पीडा भोगिराखेका छौं । द्वण्द्व पीडितहरुलाई राज्य पक्षद्धारा थुप्रै राहतका प्यकेजहरु आएता पनि द्वण्द्व पीडित शिक्षकहरुले कुनै राहतको प्याकेज नपाएको अध्यक्ष नेपालीले स्पष्ट पार्नु भयो र द्वण्द्व पीडित शिक्षकहरुको पुनर्वहाली शान्तिप्रक्रियाको महत्वपूर्ण पक्ष भएकोले पुनर्वहालीको मागसहितको ज्ञापन पत्र सबै राजनीतिक दलहरु, शिक्षा मन्त्रालय, शान्ति मन्त्रालय र प्रधानमन्त्रीलाई बुझाउने कार्यक्रम रहेको पनि उहाँले बताउनु भएको छ । अविलम्ब मागपूरा नभएमा कडा भन्दा कडा संघर्षमा उत्रने पनि अध्यक्ष नेपालीले जनाउनु भएको छ । पार्टी कार्यालय बुद्धनगरमा ज्ञापन पत्र बुझ्दै नेकपा माओवादीको अध्यक्ष मोहन वैद्यले द्वण्द्व पीडित शिक्षकहरुको पुनर्वहालीको मागप्रति पार्टीको सहयोग समर्थन र ऐक्यबद्धता रहेको बताउनु भयो । द्वण्द्वपीडित शिक्षकहरुको पुनर्वहालीको लागि सबै राजनीतिक दलहरु, सरकार, सदन र मन्त्रालय जिम्मेवार ढंगले लाग्नु पर्ने अध्यक्ष वैद्यले बताउनु भएको संघर्ष समितिको अध्यक्ष हरिभक्त नेपालीले अनलाइन हरपललाई जानकारी गराउनु भएको छ । 

 

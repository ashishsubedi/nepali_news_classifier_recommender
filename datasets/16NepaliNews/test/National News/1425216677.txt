
﻿काठमाडौँ,१७ फागुन ( राष्ट्रिय गौरवका आयोजनाबारे छलफल गर्न व्यवस्थापिका संसदको विकास समिति र सुशासन तथा अनुगमन समितिले बोलाएको बैठकमा अर्थमन्त्री रामशरण महत, अख्तियार प्रमुख आयुक्त लोकमानसिंह कार्र्की र योजना आयोगका उपाध्यक्ष गोविन्द पोख्रेल अनुपस्थित भएका छन्। 

महत्वपूर्ण विषयमा पनि छलफल गर्न बोलाइएको बैठकमा समेत उपस्थित नभएको भन्दै संसदीय समितिले आपत्ति जनाएको छ । 
समितिका सदस्यहले उनीहरुलाई कुरेर बसेका थिए । तर, लामो समयको पर्खाईपछि मात्र उनीहरुले बैठकमा नआउने जानकारी गराएका थिए । दुई समितिको संयुक्त बैठकको सभापतित्व ग्रहण गरेका सुशासन तथा अनुगमन समितिका सभापति शेरधन राईले उनीहरुप्रति बैठकको आपत्ति रहेको उद्घोष गरेका थिए।

बैठकमा राष्ट्रिय गौरवका आयोजनामा हालसम्म भएका प्रगति र कामकारवाहीमा भएको ढिलासुस्तीबारे छलफल गर्ने कार्यक्रम थियो । तर, सरकारका मुख्य सरोकारवाला निकायका प्रमुख नै उपस्थित नभएपछि बैठकले महत, कार्की र पोख्रेलप्रति खेद प्रकट गरेको हो। 

समितिले एक हप्ता अघिदेखि नै बैठकका लागि उनीहरुलाई बोलाए पनि अनुपस्थित हुनु गैरजिम्मेवारी भएको विकास समितिका सभापति रविन्द्र अधिकारीले बताए । यसबाट सरकारी कामको ढिलासुस्ती र गैरजिम्मेवारपनको अवस्था कति छ भन्ने प्रष्ट हुने उनको भनाइ छ।

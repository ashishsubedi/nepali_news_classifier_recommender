
﻿एकीकृत नेकपा माओवादीका अध्यक्ष पुष्पकमल दाहाल प्रचण्डले प्रधानमन्त्री सुशिल कोइराला र एमाले अध्यक्ष केपी ओलीले आफूहरुलाई संविधानसभाबाट जवरजस्त धकेलेको बताएका छन् । 

आज भृृकुटीमण्डपमा आयोजित पार्टीको मध्य कमाण्डको विशेष प्रशिक्षण कार्यक्रममा कार्यकर्ताहरुलाई प्रशिक्षण दिँदै अध्यक्ष प्रचण्डले सो कुरा बताएका हुन् । उनले अहिलेको परिघटनालाई चीनमा माओत्सेतुङसँग च्याङ काइसेकले गरेको व्यवहारसँग तुलना गरे ।

उनले भने, &#39;माओत्सेतुङले भनेका थिए कि च्याङ काई सेकलाई म धन्यवाद दिन चाहन्छु । किनकि उसले हामीमाथि दमन र विश्वासघात गर्यो  । र, हामी जनताको बीचमा गएर क्रान्तिलाई सफल पार्यौ । म आज सुशील र केपीलाई पनि धन्यवाद दिन चाहन्छु किनकि यिनले हामीलाई जबर्जस्त संविधानसभाबाट धकेलिदिएका छन । हामी जनताको बीचमा जादैछौ ।  

कार्यक्रममा अध्यक्ष प्रचण्डले अब सशक्त आन्दोलन उठान गर्ने र त्यो आन्दोलनले आफूहरुलाई पुनः पहिलेकै आन्दोलनमा पुर्याउँने बताएका थिए । त्यसका लागि चारैतिरबाट जुट्न आह्वान गरे । 


सरकारले आफ्नो आन्दोलनमा भिजिलान्ते परिचालन गरे आफूहरुले जनस्वयमसेवक बनाएर प्रतिबाद गर्ने बताउँदै प्रचण्डले भने, ईटको जवाफ पत्थरले दिइनेछ । 

साथै उनले सेना वा प्रहरीको बलमा आफूहरु माथि दमन गरिए लाखौं सेना समेत बन्न सक्ने बताए । उनले कार्यकर्तालाई प्रश्न गरे,  हामी विरुद्ध बन्दुक लिएर आए प्रतिवादको लागि नयाँ खालको सेना बनाउन तयार हुने कि नहुने ?  प्रचण्डको प्रश्न थियो ।


सोही प्रशिक्षण कार्यक्रममा बोल्दै बरिष्ठ नेता बाबुराम भट्टराईले अब आफू फेरि झोला बोकेर आन्दोलनमा होमिन थालेको बताए । उनले २०५२ सालमा जनयुद्ध थालनीको बेलाको स्मरण गर्दै भने, &#39;म २०५२ माघ २१ गते ४० बुँदे माग लिएर सिंहदरबार गएको थिए । त्यतिबेला तत्कालीन राज्यले वार्तामा बोलाउने समेत कष्ट गरेन । अनि म माघ २८ गते झोला बोकेर पश्चिम नेपालतिर लागे । आज ठिक २० वर्षपछि म अर्को झोला बोकेर पश्चिम नेपाल जाँदैछु । राज्यद्वारा उत्पीडित र उपेक्षित जनताको बीचमा जाँदैछु ।&#39; भट्टरार्इ अाजकै दिन तत्कालीन स& युक्त जनमाेर्चा नेपालकाे अध्यक्षका रुपमा  प्रधानमन्त्री शेर बहादुर देउवालाई ४० सुत्रिय मागपत्र बुझाउन गएका थिए ।


भावुक र आक्रोशित मुद्रामा प्रस्तुत भएका डा. भट्टराईले ठूलो बलिदानीबाट प्राप्त संविधानसभाको आत्मा मारिएको बताए । उनले भने, अब खोल मात्रै बाँकी रहेको संविधानसभा ब्यूँतिने झिनो आशा मात्रै रहेको बेला हामी कसरी चुपचाप बस्न सक्छौं ?  जनताको विशाल आन्दोलनपछि मात्रै संविधानसभालाई बचाउन सकिने झिनो आशा बाँकी रहेको उनको भनाई थियो । 

कांग्रेस र एमालेलाई विश्वास गर्दा धोका पाएको उल्लेख गर्दै भट्टराईले थपे,  म ६१ बर्ष भैसकें तैपनि झोला भिरेर पश्चिमका जनतासँग विगतमा भएका कमजोरीप्रति क्षमा माग्दै पुनः प्रतिक्रियावादीको विरुद्ध संघर्षका लागि अपिल गर्नेछु । प्रतिक्रीयावादीहरु निर्मम हुँदा रहेछन् उनीहरुले हामीलाई पटक पटक धोका दिए । 

संवाद समितिमार्फत आफुले सहमतीका लागि दर्जनौं प्रयत्न गरे पनि कांग्रेस एमाले त्यसमा कहिल्यै गम्भीर नभएको बताए ।


 

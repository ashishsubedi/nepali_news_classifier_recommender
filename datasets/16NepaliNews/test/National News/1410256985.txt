
﻿भाद्र २४, भक्तपुर । नेपाल सरकार र भारतीय सरकारले हालै गरेको (पिटिए) उर्जा व्यापार सम्झौता र गर्न लागेको (पिडिए) उर्जा विकास सम्झौता दुवै सम्झौताहरु गम्भीर राष्ट्रघाती भएको भन्दै नेकपा माओवादी लगायत १० वामदलहरुले भक्तपुर जिल्ला प्रशासन कार्यालयमा आज बिहान ११ बजे ज्ञापन पत्र बुझाएको खबर प्राप्त भएको छ । उनीहरुले पिडिए र पिटिए सम्बन्धी सम्झौताहरुको प्रक्रिया अविलम्व स्थगित गरियोस् र विद्यमान सङ्क्रमण कालीन स्थितिमा राष्ट्रिय हित अनुरुप कै सन्धि सम्झौता गर्नु पर्दा पनि सर्वपक्षीय राजनीतिक सहमति कायम गरियोस्, वर्तमान विद्युत् लोडसेडिङ्को समस्या, विद्युतको आन्तरिक माग र आवश्यकतालाई ध्यानमा राखेर आन्तरिक आपूर्ति मुखी जलविद्युत् परियोजनाहरु सञ्चालन गरियोस्, आन्तरिक आपूर्ति मुखी परियोजना राज्यद्वारा निर्माण गरियोस् । निजी क्षेत्रलाई सहभागी गराउनु पर्दा चिलिमे वा तामाकोशीको मोडलमा सञ्चालन गरियोस् । विदेशी कम्पनीहरुसंग सम्झौता गर्दा पनि आन्तरिक आपूर्ति मुखी बनाउनुका साथै जलस्रोतमाथि स्थानीय जनताको अग्राधिकारको मान्यता अनुसार शेयरको व्यवस्था गरी स्थानीय जनताको स्वामित्व सुनिश्चित गरियोस् । परियोजनाको माथिल्लो तथा तल्लो तटीय क्षेत्रमाथि नेपालको अधिकार विस्थापित नगरियोस् लगायतको जायज मागहरु राखेर ज्ञापन पत्र बुझाइएको हो । 



 

 

 

 

 

 

 

 



 


﻿-कोषहरी निरौला, सिडिओ, नुवाकोट 

नुवाकोटमा रमेश महतसँग जोडिएर चलेको जस्ताको विवादमा म मोटामोटी चारओटा कुरा राख्न चाहन्छु।

पहिलो, जिल्लामा बिक्रीवितरण गरिने राहत जिल्ला दैवी प्रकोप उद्धार समिति मार्फत जानुपर्ने प्रक्रियागत व्यवस्था छ। उहाँहरूले यो समितिलाई कुनै जानकारी नदिइ जस्ता वितरण गरेको देखियो। ट्रकमा हालेर लैजादै गरेको जस्तामा विवाद देखिएपछि मैले रमेशजीलाई फोन गरेर सोधेँ। उँहाले सो जस्ताबारे आफूलाई थाहा नभएको बताउनु भयो। पछि मात्रै जस्ता छिटो स्कुलमा पुगोस् र वितरण होस् भनेर आफूले सो जस्ताबारे अघिल्लो दिन बोल्न नचाहेको बताउनुभयो। म जिल्लामा आएको एक वर्ष भयो। यसपालिको भूकम्प पछि रमेश महतले भूकम्प पीडितलाई धेरै राहत र सहयोग गर्नुभयो। उँहाले राहत कसरी जुटाउनु हुन्थ्यो त्यो भने मलाई थाहा हुने कुरो भएन।
 
दोस्रो, त्यो जस्ता बोकेको चालकले के भन्छन् भन्ने पनि महत्वपूर्ण कुरा हो। म आफैले ट्रक चालकसँग कुरा गरेको छु। उसको भनाइ अनुसार रमेश महतले छहरे भन्ने ठाउँमा पुगेपछि काठमाडौँबाट एकजना मानिस आउँछन्, उनैले देखाएको ठाउँमा जस्ता लगेर झार्नु भनेका थिए। ड्राइभर भन्छन्,  त्यो मान्छेले आएर मलाई काठमाडौं जाँउ भन्यो। भाँडाको कुरामा विवाद भएर हामी त्यहाँ बसिराखेका थियौ।   कि त त्यो चालक कसैबाट प्रभावित हुनु पर्& यो, तर मैले कुरा गर्दा उसलाई  कन्फ़िडेण्ट  पाएँ। चालकले सबै जनासँग त्यहिँ कुरो भनिरहेक छन्।
 
तेस्रो, त्यो ट्रक जहाँ पुगेपछि स्थानीयले कब्जा गरे, त्यो ठाउँ रमेशजीहरूले जुन-जुन गाविसका स्कुलमा जस्ता लैजान लागेको दावी गर्नुभएको छ ती गाविस जाने बाटो नै हो। कविलास र पन्चकन्या गाविसमा बाँडेर अरु गाविसमा जान बाहिर निस्किने बाटो त्यही हो। काठमाडौं जाने बाटोमा ट्रक भेटिएको भए जस्ता काठमाडौं नै लैजान लागेको भनेर यकिनका साथ् भन्न सकिन्थ्यो। तर, जुन ठाउँमा ट्रकमा विवाद आयो, त्यो ठाउँका आधारमा मात्रै काठमाडौं लान लागेको भन्न सकिन्न।
 
चौथो, विवाद आएपछि प्रशासनले जस्ता कब्जामा लिएको छ। मैले भोलि (बिहिवार) जिल्ला दैवि प्रकोप समितिको बैठक बोलाएको छु। त्यहाँ छलफल हुन्छ। उहाँहरूले चिठी लेखेर जस्ता स्कुलमा जान लागेको बताउनु भएको छ।  ब्याक डेट मा चिठी लेखे जस्तो देखिन्छ। यदि त्यो जस्तापाता स्कुलमा नै लैजान लागेको हो भने सबैसँग छलफल गरेर त्यहिँ नै जान्छ।


﻿२५ माघ, बिराटनगर । पदमसुन्दर लावती नेतृत्वको राप्रपा नेपाल सुदृढीकरण अभियानले कमल थापा गणतन्त्रवादी बनिसकेको दाबी गरेको छ । शनिबार बिराटनगरमा आयोजित लावती पक्षको पूर्वाञ्चलस्तरीय भेलामा राप्रपा नेपालका असन्तुष्ट नेताहरुले थापा गणतन्त्रवादी बनेको बताएका हुन् । भेलामा दिलबिकास राजभण्डारी, शोभा तिमिल्सिना, बमबहादुर बिश्वकर्मा, डम्बरबहादुर कार्की, लीलाबहादुर तुम्बाहाम्फे, जाकिर हुसैन, नेत्रप्रसाद लावती, धर्मराज नेम्बाङ, सगुन लावती, प्रजापति कोइरालालगायतको सहभागिता थियो ।

भेलामा सहभागी नेताहरुले पार्टी अध्यक्ष थापा गणतन्त्रवादी बनेको भन्दै अब देशैभरि सामानान्तर कमिटी बनाउने बताए । अभियानका सचिव श्याम तिमल्सिनाले भने,  संवैधानिक राजतन्त्र, हिन्दू राष्ट्र र अखण्ड नेपालसम्वद्ध पार्टीका धरोहर अक्षुण्ण राख्न अब छिट्टै देशब्यापी रुपमा समानान्तर संगठन निर्माण गरिनेछ । 

कार्यक्रममा बोल्दै अभियानका केन्द्रीय सदस्य बालकृष्ण नेउपानेले संविधान नबनाउने खेलले सिक्किमको झल्को दिएको बताए । नेउपानेले भने-  सिक्किममा पनि यसैगरी राजतन्त्र फालेर, लोकतन्त्रको नारामा संविधान बनाउने भन्दै संविधान नबनाउने खेल चल्दै गर्दा सिक्किम अन्ततः भारतमा बिलय भएको थियो । 


﻿ फिदिम २ कात्तिक - नेपाली कांग्रेसका केन्द्रीय सदस्य वालकृष्ण खाँडले संविधान निर्माणका लागि अव तेस्रो पटक संविधान सभाको निर्वाचन नहुने ठोकुवा गरेका छन् । आइतवार पाँचथर सदरमुकाम फिदिम पुगेका खाँडले कांग्रेस पाँचथरले आयोजना गरेको कार्यक्रममा दोस्रो संविधान सभावाट गठित संविधान सभाले जुनसुकै हालतमा संविधान जारी गरेर छोड्ने दावी पनि गरे । & सम्भव भए सवै विषयमा सहमति जुटाएर र नभए अन्तरिम संविधानले दिएको अधिकार प्रयोग गरी वहुमत जुटाएर माघ ८ गते भित्र संविधान जारी गरेर छोड्छौ ।&  सभाषद समेत रहेका उनले भने ।

सहमतीय आधारमा संविधान जारी गर्ने कसरत जारी रहेको भन्दै खाँडले अन्तिम अवस्थामा मतदान गर्नैपरे दुई तिहाई बहुमत जुटाउन नेपाली कांग्रेसलाई समस्या नहुने दावी पनि गरे । अघिल्लो संविधान सभामा कांग्रेसको उपस्थिति सानो संख्यामा रहेको,पहिलो दलका रुपमा स्थापित माओवादीले संविधान निर्माणका मुद्धामा गम्भिर नभएको र एमाले विवादित निर्णायक भूमिका खेल्न नसकेकाले संविधान जारी हुन नसकेको वताए ।

अव वन्ने संविधानमा प्रादेशिक संरचनाका विषयमा वोल्दै खाँडले  जातीय आधारमा प्रदेशको संरचना वन्नै नसक्ने वताए । पाँचथरको सदरमुकाम फिदिम आइपुगेका खाँडले वहु जातीय पहिचान भएको हाम्रो मुलुकमा कुनै एउटा जाती विशेषको नामवाट प्रदेशको संरचना निर्माण गर्न नमिल्ने वताएका हुन ।आन्दोेलनताका माओवादीले जन समर्थन जुटाउन मात्रै जातीय आधारमा प्रादेशिक संरचना सहितको संविधान वनाउने नारा अगाडी सारेको भन्दै उनले अहिले सोहि दलले एकल जातीय पहिचानको मुद्धा छोडी सकेको उनको दावी थियो । अर्का सभाषद तथा नेपाल तरुण दलका अध्यक्ष उदयसम्शेर राणा र कांग्रेस युवा नेता विश्वप्रकाश शर्मा लगायतले वोलेका थिए ।

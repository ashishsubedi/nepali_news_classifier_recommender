
﻿काठमाडौँ, ९ चैत - राष्ट्रपति डा. रामवरण यादवसँग एकीकृत नेकपा माओवादीका अध्यक्ष पुष्पकमल दाहालले आज बिहान राष्ट्रपति भवन, शीतल निवासमा भेटवार्ता गरेका छन्। भेटमा राष्ट्रपति डा. यादवले समयमै सहमतिमा संविधान जारी हुनुपर्ने बताउँदै त्यसका लागि विगतको आन्दोलनकारी दलबीच सहमति हुनुपर्नेमा जोड दिए। अध्यक्ष दाहालले सहमतिमै संविधान जारी हुने अवगत गराउँदै त्यसका लागि सत्तारूढ दलहरुसँग पहल गरिरहेको बताएका उनका स्वकीय सचिव चुडामणि खड्काले जानकारी दिए। 

राष्ट्रपति यादव र अध्यक्ष दाहालबीच संविधान निर्माणबाहेक दुवैको चीन भ्रमणका बारेमा पनि कुराकानी भएको स्वकीय सचिव खड्काले बताए। राष्ट्रपति यादव र अध्यक्ष दाहाल दुवैले यसै साता चीनको भ्रमण गर्दै छन्।

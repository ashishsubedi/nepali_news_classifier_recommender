
﻿ विहीबार संविधानसभाको बैठक बस्दैछ । विगतमा शोक प्रस्ताव पारित गर्दै सरिरहेको संविधानसभाले यसका लागि पनि बिजनेश पाएको छैन । विहीबारको संविधानसभा बैठकमा के होला ? सचिवालय स्रोतका अनुसार विहीबारको बैठक पनि विगतको जस्तै एक सातापछि सर्ने सम्भावना देखिएको छ । वैशाख १० गतेसम्म संघीयताबाहेक अन्य विषयलाई टुंगो लगाएर संविधानसभाको बैठकबाट मस्यौदा निर्माण प्रक्रियामा लैजान दलहरुले सोमबार बालुवाटारमा सहमति जनाएका थिए ।

तर, यसवीचमा दलहरुवीच कुनै गृहकार्य भएन । जसले गर्दा संविधानसभाको विहीबार बस्ने बैठक एजेण्डाविहीन बन्ने स्थिति देखापरेको हो ।
कांग्रेस एमाले र एमाओवादीका शीर्षनेताहरुबीच मिलिसकेका विषयलाई मस्यौदाको प्रक्रियामा पठाउने र संघीयताको विषयमा शीर्षनेता सम्मिलित कार्यदल बनाएर थप छलफल गर्ने सहमति बालुवाटार बैठकमा भएको थियो । यो सहमतिले अब संविधानसभाले बिजनेश पाउने अनुमान गरिएको थियो ।
तर, सहमतिलगत्तै प्रधानमन्त्री सुशील कोइराला जकार्तातर्फ लागेपछि दलहरुबीच फेरि छलफल अघि बढेको छैन ।

 यद्यपि दलहरुबीच बुधबार बेलुकासम्म अनौपचारिक छलफल हुने र विहीवार संविधानसभा बैठकअघि औपचारिक बैठक बस्ने तयारी भइरहेको स्रोतले जनाएको छ । नेम्वाङ फेरि म्याद थप्ने तयारीमा यसैबीच संविधानसभा अध्यक्ष सुवास नेम्वाङले सहमतिका लागि दलहरुलाई एक साताको समय पुनः उपलब्ध गराउने गरी अर्को बैठक वैशाख १७ गतेका लागि तोक्न लागेको स्रोतले जनाएको छ । विहीबारको बैठकले अर्को बैठकका लागि कार्यसूची तय गर्ने स्रोतले जनाएको छ ।

नेम्वाङले अब दिइने एक साताको समय सहमतिका लागि अन्तिम हुने भन्दै यसबीचमा पनि प्रगति नभए प्रश्नावलीमाथि मतदान गरी मस्यौदामा पठाउने सन्देश नेताहरुलाई पठाएका छन् । सभाध्यक्षले बुधबार एमाओवादी उपाध्यक्ष नारायणकाजी श्रेष्ठ, कांग्रेस नेता तथा मन्त्री महेश आचार्य लगायतसँग पनि छलफल गरेका थिए । यसअघि संविधानसभाका तीनवटा बैठकलगातार शोक प्रस्ताव पारित गर्नमै सीमित भएका थिए ।

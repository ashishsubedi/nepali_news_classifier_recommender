
﻿सार्वजनिक सवारी साधनको भाडा एक हप्ता नबढ्ने भएको छ । भोलिदेखि लागु हुने गरी बढाउँन लागिएको भाडा एक हप्ता नबढाउने निर्णय गरिएको यातायात व्यवसायी राष्ट्रिय महासंघका महासचिव डोलनाथ खनालले जानकारी दिएका छन् । आज बिहान सरकारले आफुहरुसँग तत्काल भाडा नबढाउन आग्रह गरेकाले एक हप्तासम्म भाडा नबढाउने निर्णय गरिएको उनले बताए । यद्यपी मंसिर एक गतेदेखि भने भाडा बढाउने महासचिव खनालले जानकारी दिएका छन् । 

सरकारले यातायात व्यवसायी महासंघ र यातायात विभागलाई तत्काल भाडा नबढाउन भन्दै आज पत्र पठाएको थियो । यसैबीच यातायात व्यवस्था विभागले थप गृहकार्य गर्नुपर्ने भन्दै व्यवसायीसँग सात दिनको समय मागेको छ । स्वचालित मुल्य लागु भएपछि पेट्रोलियम पदार्थको मुल्य घटेको भन्दै संसदिय समितिले अस्ति सार्वजनिक सवारी साधनको भाडा नबढाउन सरकारलाई निर्देशन दिएको थियो। यसअघि भौतिक योजना तथा यातायात मन्त्रालय र व्यवसायीबीच भएको सहमति अनुसार सार्वजनिक सवारी साधनको आउँने भोलिदेखि भाडा बढाउने तयारी भएको थियो ।  

लामो दुरीको भाडाको पूर्ण सुची १५ गते भित्रमा यातायात व्यवस्था अन्तरगतका विभिन्न कार्यालय, हरेक जिल्ला प्रशासन कार्यालय, ट्राफिक प्रहरी र अन्य सम्बन्धित निकायमा भाडा सूची पु& याइएने बताइएको थियो । सरकार र नेपाल यातायात व्यवसायी राष्ट्रिय महासंघबीच भएको सहमति अनुसार गएको भदौ १५ गतेदेखि नै भाडा बढाउने सहमति बनेपनि चाडबाडको मुखमा भाडा बृद्धि गर्दा त्यसको सन्देश नकारात्मक जाने भन्दै तिहारपछि मात्रै भाडा मिलाउने सहमति बनेको थियो । त्यो सहमति कार्यान्वयन गर्न महासंघले माग गरेको छ । 

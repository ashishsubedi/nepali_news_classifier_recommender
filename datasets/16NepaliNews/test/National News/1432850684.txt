
﻿काठमाडौं, जेठ १४   राष्ट्रपति डा. रामवरण यादवले नागरिकका नाममा सम्बोधन गर्दै भूकम्पबाट विपत्तिमा परेको शोकलाई शक्तिमा बदल्दै अघि बढ्न सबैमा आह्वान गर्नुभएको छ । भूकम्पको एक महिना पछि नागरिकको नाममा सम्बोधन गर्दे उहाँले शोकलाई शक्तिमा परिणत गर्दै संविधान निर्माण र पुनर्संरचनामा लाग्न आग्रह गर्नुभयो ।

गणतन्त्र दिवसको पूवर्सन्ध्यामा बिहीबार बेलुका गर्नु भएको सम्बोधनमा उहाँले संविधान निर्माणलाई अपरिहार्य कार्यको रुपमा लिँदै भूकम्पपछि ध्वस्त भएका संरचनाको पुनःनिर्माण तथा प्रभावितको पुनर्बासलाई सँगसँगै अघि बढाउन दलहरुलाई सुझाव दिनुभयो । भूकम्पपछिको पुनःनिर्माणलाई सन्तुलित, चुस्त र नागरिक केन्द्रित तुल्याउनका निम्ति पनि नयाँ संविधानको खाँचो महसुस गरिने भन्दैस्थानीय निकायको अभावमा राहत वितरण लगायतका काम प्रभावकारी हुन नसकेको कुरा राष्ट्रपतिले आफ्नो सम्बोधनमा उल्लेख गर्नुभएको छ ।

मुलुक महाविपत्तिमा परेको भन्दै सरकारले गणतन्त्र दिवसमा यसअघि हुँदै आएका कार्यक्रम र मानपदवी वितरणलाई रोक्ने निर्णय गरेकै दिन नागरिकका नाममा गरिएको सम्बोधनमा राष्ट्रपतिले अर्को गणतन्त्र दिवस अगाडि नै नागरिकलाई संविधान दिन दलहरुको ध्यानाकर्षण गराउनुभयो । भूकम्प प्रभावित संरचनाको पुनःनिर्माणका लागि हामीसँग पर्याप्त स्रोत साधन नभएकाले अन्तर्राष्ट्रिय स्रोत खोज्नुपर्ने आवश्यकता भएपनि पुनःनिर्माणको कार्य थालनी गर्दा हामी नेपाली सक्षम छौ भन्ने संकलप सबैले गर्नुपर्नेमा सम्बोधनमा जोड दिइएको छ ।

महाविपत्तिबाट सबैलाई जोगाउन जोखिममा परेका बस्तीलाई स्थानान्तरण गरी मानवीय सुरक्षा सुनिश्चित गर्ने लगायतका उपयुक्त योजना सहितका काम अघि बढाउने सम्बन्धमा ठोस कदम चाल्नुपर्ने सम्बन्धमा पनि राष्ट्रपतिले सरकारको ध्यानआकर्षण गराउनुभएको छ । राष्ट्रपति यादवले महाविपित्तिमा परी ज्यान गुमाएका स्वदेशी र विदेशी नागरिक प्रति समवेदन प्रकट गर्दै घाइतेको स्वास्थ्य लाभको कामना गर्नुृभएको छ । त्यसैगरी उद्धार कार्यमा सहयोग गर्नुहुने सबै निकायका पदाधिकारी, नागरिक समाज लगायतलाई पनि धन्यवाद दिनुभएको छ। 

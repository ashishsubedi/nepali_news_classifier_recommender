
﻿काठमाडौँ ११ चैत - एमाओवादी नेतृत्वमा ३० दलीय मोर्चाद्वारा घोषित आन्दोलनलाई कुनै हालतमा असफल गराउन करिब ६२ हजार सुरक्षाकर्मी परिचालन गर्न गृह मन्त्रालयले आवश्यक तयारी पूरा गरेको छ। उपप्रधानमन्त्री एवं गृहमन्त्री वामदेव गौतमको प्रत्यक्ष निर्देशन र सक्रियतामा भएको यो तयारीबारे उनले प्रधानमन्त्री सुशील कोइरालालाई जानकारी दिएका छन्। गृह मन्त्रालयका सचिव, नेपाल प्रहरी, सशस्त्र प्रहरी र राष्ट्रिय अनुसन्धान विभागका प्रमुखहरू, नेपाली सेनाका जर्नेल, प्रहरीका अपरेसन विभागका प्रमुख र उपत्यका प्रमुख तथा पाँचै क्षेत्रका क्षेत्रीय प्रशासकको दलबलसहित ब्रिफ्रिङका लागि सोमबार बिहान ९ बजे बालुवाटार पुगेका उपप्रधानमन्त्री गौतमले उक्त संख्याको फौजलाई दैनिक दुई सय ५० रुपैयाँका दरले खाजाभत्ता अर्थ मन्त्रालयबाट अलग्गै निकासा हुनुपर्ने माग पनि गरे। सुरक्षा तयारीबारे जानकारी दिन प्रधानमन्त्रीले अर्थमन्त्री डा. रामशरण महत, कानुनमन्त्री नरहरि आचार्य, सञ्चारमन्त्री मिनेन्द्र रिजाल र वनमन्त्री महेश आचार्यलाई पनि बालुवाटार बोलाएका थिए। गृह मन्त्रालयको हिसाबअनुसार सरकारले फौजको खाजाका लागि मात्र दैनिक एक करोड ५५ लाख रुपैयाँसम्म निकासा दिनुपर्नेछ। आन्दोलनकारी नियन्त्रण गर्न फौजले बिहानैदेखि खट्नुपर्ने भएकाले उनीहरूको मनोबल उठाउन भत्ता व्यवस्था गर्न लागिएको हो। 
 
उपत्यका र तराईका जिल्लामा फौज केन्द्रित गरिने योजना तीन घन्टा लामो सो ब्रिफिङमा सुनाइएको थियो। विपक्षी मोर्चाले चैत १५ देखि चैत २६ सम्म लगातार १२ दिन सरकारविरोधी कडा आन्दोलनका कार्यक्रम घोषणा गरेको छ।  मागअनुसार रकम दिँदा विपक्षी मोर्चाको आन्दोलन निस्तेज पार्न १८ करोड ६० लाख रुपैयाँ खाजाभत्ता दिनुपर्ने भएको आजको अन्नपूर्ण पोष्टले छापेको छ।

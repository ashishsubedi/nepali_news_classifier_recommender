
﻿२ फागुन, काठमाडौं । प्रधानमन्त्री सुशील कोइराला र एमाओवादी अध्यक्ष प्रचण्डवीच अख्तियार दुरुपयोग अनुसन्धान आयोग र लोकसेवा आयोगको पदपूर्ति सम्बन्धमा छलफल भएको छ ।

प्रधानमन्त्री निवास बालुवाटारमा शनिबार बिहान ८ देखि ९ बजेसम्म भएको छलफलमा अख्तियार र लोकसेवा आयोगमा एमाओवादी नजिकका व्यक्तिको प्रतिनिधित्व गराउने सहमति भएको स्रोतले अनलाइनखबरलाई बतायो ।

स्रोतका अनुसार अख्तियारमा एमाओवादीको सिफारिसबाट एकजना आयुुक्त थपिने छन् । त्यस्तै लोकसेवामा पनि प्रमुखबाहेक एमाओवादीले एउटा कोटा पाउने भएको छ ।

तर, लोकसेवा आयोगको प्रमुखमा भने कोइराला र प्रचण्डवीच सहमति हुन सकेन । प्रचण्डले लोकसेवा प्रमुख कोयोदेवी यमीलाई नै  निरन्तरता दिनुपर्ने अडान प्रधानमन्त्रीसमक्ष राखेका छन् भने प्रधानमन्त्रीले पूर्वसचिव उमेश मैनालीको नाम प्रस्ताव गरेका छन् ।

सोमबारदेखि लोकसेवा प्रमुख कोयोदेवी यमीको कार्यकाल सकिँदैछ ।

राजनीतिक छलफल


शनिबार बिहानै बालुवाटार पुगेका प्रचण्डले विपक्षी दलको नेताको हैसियतले मात्रै भेटवार्ता भएको स्पष्ट पारेका छन्


बालुवाटारमा भएको प्रधानमन्त्री र प्रचण्डवीचको भेटमा राजनीति समस्या समाधान गर्ने विषयमा पनि छलफल भएको छ ।

 तर, यो राजनीतिक भेटघाट होइन, विपक्षी दलको नेताको हैसियतले  संवैधानिक अंगको पदपूर्तिबारे प्रधानमन्त्रीसँग छलफल भएको हो  प्रचण्डका स्वकीय सचिव चूडामणि खड्काले अनलाइनखबरसँग भने,  प्रधानमन्त्रीसँग भेटका क्रममा अध्यक्षले सहमतिबाटै संविधान बनाउने प्रतिवद्धता आएपछि मात्रै वार्तामा बस्ने बताउनुभयो । 

प्रधानमन्त्रीलाई भेटेर बाहिरिने क्रममा प्रचण्डले विपक्षी दलको नेताको हैसियतले प्रधानमन्त्रीसँग भेटेको र आफूहरुको आन्दोलन जारी रहेको प्रतिक्रिया दिएका छन् ।

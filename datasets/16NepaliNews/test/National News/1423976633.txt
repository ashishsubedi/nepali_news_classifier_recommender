
﻿३ फागुन, बारा  । चार दिनको आन्दोलनपछि बाराको कलैयाका जनताले सरकारलाई घुँडा टेकाएका छन् । कलैयामा रहेका मालपोत  र नापी कार्यालय सिमरामा विस्तार गर्ने मन्त्रिपरिषदको निर्णय सरकारले फिर्ता लिएको छ ।

कलैयाको मालपोत र नापी कार्यालय सिमरामा सार्न लागिएको भन्दै त्यसको विरोधमा बुधबारदेखि कलैयाबासी जनता आन्दोलनमा उत्रिएका थिए । शनिबारसम्म आइपुग्दा १५ जना आन्दोलनकारी र २३ प्रहरी घाइते भएका थिए । प्रहरीले करिब ८० राउन्ड हवाइ फायर गरेको थियो ।



यसैवीच भूमिसुधार तथा व्यवस्था मन्त्रालयले मालपोत र नापी कार्यालयसम्बन्धी निर्णय स्थगित गरिएको पत्र कलैया जिल्ला प्रशासन कार्यालयमा पठाएको छ । जिल्ला प्रशासनले पत्र आन्दोलकारीलाई दिएपछि सरकारी अधिकारीहरु आइतबारदेखि आन्दोलन रोकिने विश्वासमा छन् ।

 हामीले मन्त्रालयको विज्ञप्ति आन्दोलनरत पक्षलाई दिइसकेका छौं,  बाराका प्रमुख जिल्ला अभिकारी बालकृष्ण पन्थीले अनलाइनखबरसँग भने, कार्यालयको सेवा विस्तार गर्ने मन्त्रिपरिषदको निर्णय फिर्ता भएको छ । 

बाराका डीएसपी रवीन्द्र रेग्मीले आइतबारदेखि आन्दोलन साम्य हुने बताए । उनले भने- कार्यालय सार्ने भन्ने निर्णय फिर्ता भइसक्यो, अब आजदेखि आन्दोलन रोकिन्छ । 


कलैयाका मालपोत र नापी कार्यालय विस्तार गर्ने निर्णय फिर्ता भएपछि आइतबार आन्दोलन रोकिने सम्भावना देखिएको छ


तर, आन्दोलनको नेतृत्व गरिरहेका तमलोपाका सहमहामन्त्री जितेन्द्र सोनलले भन्ने आन्दोलन रोक्ने/नरोक्नेबारे छलफल भइरहेको बताए ।  कार्यालय सार्ने निर्णय क्याबिनेटले गरेको हो, तर, निर्णय फिर्ताको पत्रचाँहि भूमिसुधार मन्त्रालयले पठाएको छ,  सोनलले आयतबार बिहान अनलाइनखबरसँग भने,  आज पनि सडकमा टायर बलिरहेका छन्, हामी स्थानीय नेतृत्व के गर्ने भन्नेबारे छलफलमा जुटेका छौं । 

क्याबिनेटको निर्णय फिर्ता भएको पत्र मन्त्रालयले पठाएपछि आनदोलनकारीमा अझै आशंका देखियो नि भन्ने प्रश्नमा बाराका प्रमुख जिल्ला अधिकारी यो आशंकाको विषय नभएको बताउँछन् ।  क्याबिनेटको निर्णय प्रधानमन्त्रीसँग सल्लाह नगरी मन्त्रालयले सच्याउन सक्दैन,  प्रजिअ पन्थीले भने, त्यसैले यो पत्र प्रधानमन्त्रीकै आदेशबाट आएको हुनुपर्छ, यसमा शंका गर्नै पर्दैन । 

आक्रमणको तारो एमाले र कांग्रेस

कलैयावासीले आफ्नो आक्रोश एमाले र कांग्रेसको कार्यालयमाथि पोखे । आन्दोलनकारीले एमाले कार्यालयको झण्डा झिक्न खोज्दा प्रहरीसँग झडप भयो ।

बुधबारयता आन्दोलनबारीले कांग्रेस कार्यालयमा तोडफेडको प्रयास गरे । प्रधानमनत्री सुशील कोइरालाको पुत्ला जलाए । अनिश्चितकाली आम हडताल गरेका कलैयावासीले केही सरकारी कार्यालय र एउटा पुस्तकालयमा तोडफोड गरे ।

आन्दोलनकारीको दाबीअनुसार सत्तापक्षकै केही कार्यकर्तासमेत आन्दोलनमा आएका थिए । यो सरकारी निर्णय र आन्दोलनले कलैयामा कांग्रेस र एमालेको जनमत घटाएको दाबी आन्दोलनकारीहरुको छ ।

हावामा निर्णय, आशंकामा आन्दोलन

सरकारले कलैयाका जिल्ला मालपोत र नापी कार्यालय नै सिमरामा सार्न खोजेको हो या कार्यालयको सेवा विस्तार गर्न लागेको हो ? यो प्रश्नमा सरकारी अधिकारी र आन्दोलनकारीहरुको बेग्लाबेग्लै तर्क छ ।



प्रजिअ बालकृष्ण पन्थी


यसबारे बाराका प्रजिअ पन्थी भन्छन्-  सरकारले सिमरा आसपासका १२ गाविसका जनतालाई सेवा सहज बनाउन मालपोत र नापी कार्यालयको सेवा विस्तार गर्ने निर्णय मात्रै गरेको थियो, कार्यालय नै कलैयाबाट सार्ने भनिएको थिएन । 
तर, तमलोपाका नेता सोनलका तर्क अर्कै छ ।  सरकारले कार्यालय नै सार्ने कि सेवामात्रै विस्तार गर्ने भन्ने स्पष्ट पारेको थिएन,  सोनलले अनलाइनाखबरसँग भने, मालपोत र नापी कार्यालय सिमरामा खोल्ने भनिएको थियो, शाखा खोल्ने भनिएको थिएन । 

सरकारले मधेसमा रहेका सरकारी कार्यालयहरु धमाधम उत्तरतिर सार्न खोजेको भन्दै सोनलले यसबाट स्थानीय जनतामा आक्रोश बढेको बताए ।

 सेवा विस्तारका नाममा गौरका सरकारी कार्यालयहरु चन्द्र निगाहपुर सार्ने, जलेश्वरका बर्दिबासमा सार्ने र बाराका कार्यालय सिमरा र पथ्लैयामा सार्ने काम भइरहेको छ,  सोनलले भने,  यसैले पुराना सदरमुकाम कायम गर भनेर उद्योग वाणिजय महासंघको नेतृत्वमा आन्दोलनमा उत्रिएका हौं । 

सोनलका अनुसार कलैयाको चार दिने आन्दोलनको नेतृत्व उद्योग वाणिज्य महासंघका अध्यक्ष विनोद साहले गरेका छन् । आन्दोलनमा एमाओवादी नेतृत्वको ३० दलीय मोर्चासमेत सहभागी छ । सत्तारुढ कांग्रेस र एमालेका केही स्थानीय नेता कार्यकर्ताले पनि आन्दोलनलाई साथ दिएको सोनलले बताए ।



जीतेन्द्र सोनल


तर, सरकारले कार्यालय सार्ने निर्णय नै नगरेको र सेवा विस्तारमात्रै गर्न खोज्दा आन्दोलन र तोडफोड हुनुमा विपक्षी दलहरुले चलखेल गरेको गुनासो पनि केहीले गरेका छन् ।  कार्यालय सार्ने निर्णय भएकै होइन, शाखामात्रै विस्तार गर्न खोजिएको थियो,  एकजना सुरक्षा अधिकारीले भने, यत्तिकै हावामा आन्दोलन र तोडफोड भयो । 

केन्द्रसँग स्थानीय प्रशासन पनि असन्तुष्ट

यसैवीच कलैयाका सरकारी कार्यालय सार्ने सरकारी निर्णयप्रति बाराका स्थानीय सरकारी अधिकारीले पनि असन्तुष्टि जनाएका छन् ।

 सरकारले स्थानीय परिस्थिति बुझेर निर्णय गरेको भए यस्तो दुर्घटना हुने थिएन  स्थानीय एक सरकारी कर्मचारीले अनलाइनखबरसँग  गुनासो पोख्दै भने,  यसअघि कलैयामा रहेका आन्तरिक राजस्व र वन कार्यालय सारिएपछि जनतामा आशंका थियो कि कतै मालपोत र नापी पनि सिमरा लान खोजिएको त होइन ? 

सरकारले सिमरामात्रै नभएर जिल्लाका अन्य ठाउँमा पनि एकैसाथ सेवा विस्तार गर्ने निर्णय गरिदिएको भए स्थानीयवासीमा आशंका नआउने तर्क पनि कलैयाका सरकारी अधिकारीहरुले गर्न थालेका छन्  ।

 

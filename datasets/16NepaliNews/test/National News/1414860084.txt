
﻿संविधान सभाका अध्यक्ष  सुवास नेम्वाङले संवैधानिक राजनीतिक संवाद तथा सहमति सहमतिले बुझाएको प्रतिवेदनका आधारमा संविधानसभा अगाडि बढ्ने बताएका छन् । नेपाली काँग्रेस, नेकपा एमाले र एकिकृत नेकपा माओवादीका शीर्ष नेतासहित संवैधानिक राजनीतिक संवाद तथा सहमति समितिका सभापति डा बाबुराम भट्टराइसँग आफ्नै कक्षमा उनले संविधानका अन्तर्वस्तुका छलफल गरेका थिए । 

छलफलपछि सञ्चारकर्मीसँग कुराकानी गर्दै उनले माघ ८ मा संविधान जारी गरिने मूल कार्यतालिका परिवर्तन नहुँने बताएका हुन् । उनले संवाद समितिले बुझाउने प्रतिवेदनको आधारमा संविधानसभाको कार्यसूची तय हुने बताएका छन् । प्रमुख तीन दलबीचको आजको छलफलमा संविधानका अन्तर्वस्तुमा सहमति भएका विषयवस्तुलाई सहमतिका रुपमा र असहमति भएका बुँदालाई असहमति रुपमा संविधानसभामा पठाउने सहमति भएको छ । संविधानसभाले समितिलाई संविधानका अन्तर्वस्तुमा भएका सहमति अथवा असहमतिको प्रतिवेदन अन्तिम पटक कात्तिक १६ गतेसम्म बुझाउन निर्देशन दिएको छ ।

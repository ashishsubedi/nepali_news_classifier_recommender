
﻿काठमाडौं, चैत्र ६- संविधान बनाउनका लागि जनताले कांग्रस-एमालेलाई म्यानडेट दिएको हुनाले यी दुई दलहरुले संविधान बनाउन नसके जनताले धिकार्ने दावी कांग्रेस नेता प्रकाशशरण महतले गदेका छन् ।

नेपाली जनताले संविधान बनाउन र जारी गर्नका लागि आफूहरुलाई म्याण्डेड दिएको र संविधान बनाउन नसके काँग्रेस एमालेको गठबन्धनलाई जनताले दोष लगाउने बताउँदै नेता महतले चुनौति मोलेरै भएपनि संविधान  बनाउनुपर्ने बताए।

प्रतिपक्षी नेकपा एमाओवादी लगायत मधेशवादी दलहरुले संविधान निर्माणमा बाधा पुर्याईरहेको र सत्तापक्ष नेपाली कांग्रस(नेकपा एमाले त्यसको साक्षी भएको बताउँदै नेता महतले प्रक्रियामै गएर पनि संविधान जारी गर्नुको विकल्प नरहेको आंल्याए ।

सहमति तथा बार्ताका नाममा एमाओवादीसहितको मोर्चालाई खेल्ने समय दिएर नेतृत्वले गल्ती गरिरहेको भन्दै सुनसरीको इटहरीमा प्रेस युनियन सुनसरीले आयोजना गरेको पत्रकार सम्मेलनमा बोल्दै नेता महतले एमाओवादी नेतृत्वको मोर्चा समय लम्ब्याएर सरकारलाई गलाउने र आफ्ना ऐजेण्डा लागु गर्ने पक्षमा रहेको दावी गरे । उनले समयानुसार निर्णय लिन नेतृत्व चुकेको बताउँदै पार्टीको महाधिवेशनले गतिशिल, नयाँ चुनौतिलाई सामना गर्ने र अरु पार्टीलाई पनि मिलाउन सक्ने नेतृत्व छान्नुपर्ने बताए।

अर्को एक प्रसंगमा बोल्दै उनले संघीयतामा विवादित पूर्वी तराईका तीन जिल्ला झापा, मोरंग र सुनसरीलाई स्थानिय जनमतअनुसार टुंगो लगाउनुपर्ने उनको भनाई थियो। स्थानिय जनमत काँग्रेसले प्रस्ताव गरेको सात प्रदेशको खाकाअनुसार भएको र शंका लागे जनमत संग्रहका लागि सहमत हुन एमाओवादीलगायतको मोर्चासँग आग्रह गरेका छन्।


﻿काठमाण्डु, २४ वैशाख एमालेले पार्टीका तर्फबाट सरकारको नेतृत्व गरिरहेका उपाध्यक्ष बामदेव गौतमलाई उपप्रधान तथा गृहमन्त्रीबाट बर्खास्त गर्ने तयारी गरेको छ । विश्वस्त स्रोतका अनुसार गौतमलाई बर्खास्त गर्नेबारे अध्यक्ष केपी शर्मा ओलीले पार्टीभित्रका आफ्ना विश्वासपात्रहरुसँग दुई तीन चरणमा गम्भीरतापूर्वक छलफल चलाइसकेका छन् ।

सरकार गठन भएयता बामदेवको कार्यशैलीलाई लिएर समग्र पार्टीपंक्ति मात्र होइन अध्यक्ष ओली स्वयम् असन्तुष्ट छन् । आफूलाई संसदीय दलको नेता बनाउन भूमिका खेलेबापत त्यसको गुन तिर्न ओलीले गौतमलाई पार्टीको तर्फबाट सरकारको नेतृत्व गर्ने अवसर जुराइदिएका थिए । पार्टीभित्र अध्यक्ष ओलीकै गुटका नेताका रुपमा चिनिने गौतमलाई बर्खास्त गर्नुपर्ने लविङ अहिले ओली गुटबाटै चर्कोरुपमा भएको स्रोतले बतायो । त्यसो त बामदेवलाई उपप्रधान तथा गृहमन्त्री बनाउन ओलीले काँग्रेससँग कम्ती पैठाजोरी खेल्नु परेको थिएन । कांग्रेसले  अरु मान्छौं, तर बामदेवलाई मान्दैनौं  भनेकै कारण वर्तमान सरकार विस्तारमा झण्डै एक महिना लागेको थियो । बामदेवलाई उपप्रधान तथा गृहमन्त्री बनाउने कुरा पार्टीकै लागि प्रतिष्ठाको विषय बनाईएपनि अहिले उनको कार्यसम्पादन शून्य भएकाले पार्टीभित्र असन्तुष्टि बढेको बताइन्छ ।

सरकारको १ सय दिनको अवधिलाई हनिमून अवधि मानिने भएकाले, त्यो समयमा आलोचना गर्ने कुरा राम्रो भएन । तर, सय दिने अवधि पार भएदेखि नै गौतमको कार्यशैली र कार्यशैलीबारे ओलीले असन्तुष्टि जनाउन थालेका थिए । पार्टीका तर्फबाट सरकारमा गएका मन्त्रीहरुबीच साप्ताहिक रुपमा बैठक राख्ने, मन्त्रीहरुबीच समन्वय गर्ने, खास एजेण्डामा मन्त्रिपरिषद् बैठकमा कसरी प्रस्तुत हुने भन्ने विषयमा छलफल गर्ने र साझा धारणा बनाउने जस्ता कुनै पनि कुरामा गृहमन्त्री गौतमको प्रस्तुति शून्य रहेको भन्दै एमालेकै मन्त्रीहरु पनि उनीसँग असन्तुष्ट छन् ।

पहिलेदेखि नै गौतमको कार्यशैलीबाट असन्तुष्ट भएपनि पछिल्लो समयमा महाभूकम्मको विपत्तिका बेला उनको भूमिकाले पार्टीको मात्र नभई आफ्नै व्यक्तिगत छविलाई समेतलाई धमिल्याउने काम गरेको निष्कर्षमा अध्यक्ष ओली पुगेको स्रोतको दाबी छ । विपत्तिको यो घडीमा कार्यबाहक प्रधानमन्त्रीको समेत जिम्मेवारी सम्हालेका गौतमले जति गर्न सक्थे, त्यसमा सिन्को भाँच्नेसम्मको काम नगरेको र सरकारको दोषको भार एमालेले बोक्नु परेको भन्दै ओलीले गौतमलाई हटाउन छलफल चलाएको बताइन्छ । विपत्तिका बेला काम गर्नेभन्दा भड्किला अभिव्यक्ति दिने गौतमको कार्यशैलीबाट एमाले नेताहरु बेचैन भएको बुझिएको छ ।

गृहमन्त्री भएकाबेला पार्टीलाई सहयोग पुग्ने गरी कुन जिल्लामा को प्रमुख जिल्ला अधिकारी पठाउने, कहाँ कुन प्रहरी प्रमुख पठाउने जस्ता विषयमा गौतमले कुनै चासो दिएनन् । यसमा पार्टीका नेताका कुरा सम्म सुनेनन् तर कमिसन आउने विषयमा उनको नांगो हस्तक्षेप देखिएकाले उनलाई दर्खास्त गर्ने विषयमा कुरा भएको एमालेका एक पदाधिकारीले बताए । महाभूकम्पको वित्तिमा प्रभावकारी भूमिका प्रर्दशन नगरेको विषय त छँदैछ त्यसबाहेक पनि खास गरी तीनवटा विषयलाई लिएर एमालेमा गौतमको आलोचना हुने गरेको छ ।

नम्बर १ 
माथिल्लो कर्णालीको जिम्मा जीएमआरलाई
९ सय मेगावाटको माथिल्लो कर्णालीको जिम्मा भारतीय कम्पनी जीएमआरलाई दिन गौतमले देखाएको नांगो नाचले पार्टीकै बद्नाम गरेको निष्कर्षमा एमालेका नेताहरु पुगेका छन् ।

ठूलो वैदेशिक लगानी भित्र्याउन सकिने माथिल्लो कर्णालीको जिम्मा सबै फाइदाजति भारतलाई हुने गरी जीएमआरलाई दिनुपर्छ भनेर उनी आफैं फाइल बोकेर हिँडेका थिए । भारतको चाकडीमा नांगो रुप देखाएका गौतमले त्यसमा करौंडोको डिल गरेको अनुमान उनी निकटहरुले नै लगाएका थिए । भारतीय प्रधानमन्त्री नरेन्द्र मोदीको नेपााल भ्रमणकै बेला यसको पिडिए हुने भनिए पनि एमालेकै कारण रोकिएको थियो । पछि यसको पिडिएको प्रस्तावमा एमालैकै पहलमा केहि संशोधन गरिएको थियो । जसमा उत्पादित विद्युतमध्ये १ सय १८ मेगावाट नेपाललाई दिनुपर्नेजस्ता विषय थपिएको थियो।
 
नम्बर २ 
हतियारमा कमिसनका लागि ऐनमै संशोधन
हतियार खरिदमा हुने कमिसनको खेलमा गृहमन्त्री गौता चुलुम्म डुबेको एमालेको एक नेताले बताए । हतियार खरिद गर्दा तीन वटा देशसँग गोप्य कोटेशन आव्हान गर्नुपर्छ । जसले सबैभन्दा सस्तोमा कोटेशन गर्छ, उसैसँग खरिद गर्नुपर्ने हुन्छ । तर, यो पटक गौतमले त्यो ऐन नै संशोधन गराएर एउटै देशबाट कोटेशन आव्हान गरेहुने बनाए । यसो गर्नुको खास कारण उनका व्यापारिक साझेदार दीपक भट्टलाई खुसी पारेर उनीमार्फत आफूले कमिसन खानु रहेको एमाले स्रोतको दाबी छ । चीनियाँ हतियारका कारोवारी भट्ट गृहमन्त्री गौतमको खास मान्छे हुन् ।

नम्बर ३ 
भिसाको जिम्मा भारतीयलाई दिने विवादास्पद कदम
नेपालको भिसा सेक्सनको जिम्मा विदेशी, त्यो पनि भारतीयलाई दिन गृहमन्त्री गौतमले चालेको कदमको सर्वत्र आलोचना मात्र भएन, त्यसले एमालेकै बद्नाम गराउने काम भएको बताईन्छ । संसदीय समितिमा एमालेकै नेताहरुले यसको कडा विरोध गरे । तर, गौतम त्यसबाट टसको मस भएनन् । स्रोतका अनुसार यसका करिब ३० अर्वको खेल भएको बताईन्छ । गौतमको यो कदम नेपाली राष्ट्रियता नै भारतीयलाई जिम्मा दिने निकृष्टताको रुप भएको भन्दै एमालेवृत्तमै चर्को विरोध भएको छ तर गौतम आफ्नो यो कदमबाट अझै पछाडि हटेका छैनन् ।

यी सबै कारणले एमाले अध्यक्ष ओली गौतमलाई बर्खास्त गर्ने अन्तिम निर्णयमा पुगिसकेको बताइन्छ । गौतमलाई बर्खास्त गरेर कसलाई पठाउने भन्नेबारे पनि ओली समूहमा केही नाममा छलफल चलेको स्रोतले बतायो ।


﻿८ वैशाख, काठमाडौं । एकीकृत नेकपा माओवादीले महामारीग्रस्त जाजरकोटमा हवाइ स्वास्थ्य टोली परिचालन गर्न र थप मानवीय क्षति हुन नदिन सरकारसँग माग गरेको छ । भौगोलिक विकटताका कारण स्वास्थ्यकर्मी पुग्न ढिला हुने र पीडितले समयमा उपचार पनि नपाउने भएकाले ठाउँ ठाउँमा हेलिकोप्टरबाट स्वास्थ्यकर्मी परिचालन गर्ने व्यवस्था मिलाउन एमाओवादीले माग गरेको हो ।

संसदीय दलको कार्यालय सिंहदरबारमा मंगलबार पत्रकार सम्मेलन गरी एमाओवादी स्वास्थ्य विभाग प्रमुख गिरिराजमणि पोख्रेलले भने,  नागरिकको जीवनप्रति संवेदनशील हुँदै घुम्ती स्वास्थ्य टोली तत्काल खटाउन आग्रह गर्छौं । स्वाइनफ्लुको जोखिममा रहेका जाजरकोटका सबै ठाउँमा स्वास्थ्यकर्मीको टोली पुग्न सकेका छैनन् । १५ स्थानमा स्वाइनफ्लुको जोखिम भए पनि पजारु, गर्खाकोट, जुंगाथापाचौर र स्याउली गरी ४ स्थानमा स्वास्थ्यकर्मी अझै पुगेका छैनन् । रामीडाँडा र सकलामा मंगलबार मात्रै स्वास्थ्यकर्मी पुगेका छन् ।

जाजरकोटमै ल्याब बनाउन माग

जाजरकोटका बिरामीहरुको नमुना संकलन गरी काठमाडौंमा ल्याइन्छ । तर, दिसा, पिसाब, खकार, रगत परीक्षण हुने इपिडिमियोलोजी तथा रोग नियन्त्रण महाशाखाको ल्याब २४ सै घण्टा खुल्दैन । सार्बजनिक विदाको दिन ल्याब बन्द हुन्छ । त्यसबाट रिपोर्ट ढिला आउँदा उपचारमा पनि ढिलाइ हुने गरेको एमाओवादी नेताले बताए । त्यसैले प्रभावित क्षेत्रमै अस्थायी ल्याब स्थापनाको व्यवस्था मिलाउनुपर्ने एमाओवादीको माग छ ।  काठमाडौंकै ल्याब २४ सै घण्टा खुल्दैन । अँस्ती सूर्यबहादुर थापा जीको निधन भएकोबेला ल्याब बन्द भयो,  पोख्रेलले भने,  ल्याब २४ सै घण्टा खुल्ने वातावरण सरकारले बनाउनु पर्छ र फिल्डमै अस्थायी प्रकारको प्रयोगशाला स्थापना गर्नुपर्छ ।

एमाओवादीको १५ टोली

स्वाइनफ्लु प्रभावित क्षेत्रमा खटाउन एमाओवादीले १५ वटा टोली तयार पारेको छ । आफूहरुको टोलीले सरकारसँग मिलेर काम गर्ने एमाओवादी प्रमुख सचेतक समेत रहेका पोख्रेलले बताए । उनले भने,  अहिले रोग अघि-अघि र स्वास्थ्यकर्मीको टोली पछि-पछि भएको अवस्था छ, गाउँ गाउँमा स्वास्थ्यकर्मी पुग्नुपर्छ । तर, पनि सरकार गम्भीर देखिएको छैन । हामी सरकारसँग मिलेर काम गर्न चाहान्छौं । एमाओवादीले आफ्ना कार्यकर्ताहरुलाई प्रभावित क्षेत्रमा परिचालन हुन निर्देशन पनि दिएको छ ।

जाजरकोटका सभासद तथा एमाओवादी स्थायी समिति सदस्य शक्ति बस्नेतले सरकारले जाजरकोटको समस्यालाई न्यूनीकरण गरेको आरोप लगाए ।
 सुरुदेखि नै महामारी नियन्त्रण उन्मुख छ भनेर सरकारले भन्यो तर मृतकको संख्या बढेको बढ्यै छ,  बस्नेतले भने,  स्वाइन फ्लु पुष्टि भैसकेपछि पनि सरकारले समस्यालाई आत्मसाथ गर्न सकिरहेको छैन, यो दुःखको कुरा हो ।

सभासद बस्नेतले नयाँ-नयाँ ठाउँमा रोग फैलिएको भन्दै त्यसलाई तत्काल नियन्त्रण गर्न सरकारको ध्यानाकर्षण गराए । उनले भने,  जाजरकोटमा महामारी फैलिएको कुरा कि गलत भनेर पुष्टि गर्न सक्नुपर्& यो, कि सर्वसाधारणको जीवन रक्षाका लागि गम्भीर हुनुपर्& यो ।

दीर्घकालीन समाधान

एकीकृत माओवादीले जाजरकोटमा पटक पटक देखिने महामारीको समस्याको दीर्घकालीन योजना बनाउन सरकारलाई सुझाव समेत दिएको छ ।
गरिवी, कुपोषण, खानेपानी, सरसफाई जस्ता विषयलाई सम्वोधन गर्ने गरी कार्यक्रम बनाइ कार्यान्वयन गर्न स्वास्थ्यमन्त्रीको नेतृत्वमा सरोकारवाला र मन्त्रालयसमेत समावेस गरी एकीकृत जनस्वास्थ्य अभियान सन्चालन गर्न माग गरेको छ ।

त्यसका लागि रोग विरुद्ध लड्ने क्षमताको विकास गर्ने खोप लगाउने, जनचेतना जगाउने र अस्पतालहरुको स्तरबृद्धि गर्नुपर्ने एमाओवादीको माग छ ।
पत्रकार सम्मेलनमा पूर्वस्वास्थ्यमन्त्री समेत रहेका एमाओवादी नेता पोख्रेलले भने,  जिल्ला अस्पतालहरुको स्तरवृद्धि गरी ५० शैयाको बनाउन र भौगोलिक विकटतालाई समेत ध्यान दिई निर्वाचन क्षेत्रस्तरमा १५ शैयाका अस्पतालहरु बनाउनुपर्छ ।

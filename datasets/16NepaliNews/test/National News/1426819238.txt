
﻿सत्ता पक्ष र संविधानसभाका अध्यक्ष सुवास नेम्वाङले संविधानसभालाई बहुमतीय प्रक्रियामा अगाडि बढाउन खोजेपछि प्रमुख प्रतिपक्षी दल एमाओवादी संविधानसभा बहिस्कार गरेको नेकपा-माओवादीसँग निकटता बढाउन थालेको छ।
 
संविधानसभा छोडनु पर्ने परिस्थितिमा मोहन बैद्यले नेतृत्व गरेको माओवादीसँग पार्टी एकताका लागि अन्य बिषयले नरोक्ने बिश्लेषण एमाओवादी अध्यक्ष पुष्पकमल दाहालले गरेका छन। काँग्रेस एमाले जवरजस्ती संविधानसभामा आएका कारण अहिले पनि बिभिन्न बहानामा संविधानसभाबाट संविधान नबनाउने खेलमा लागेको आरोप लगाउदै एमाओवादी नेता डा. बाबुराम भट्टराईले त्यसको दोष माओवादीलाई लगाउने खेल भैरहेको बताएको अन्नपूर्ण पोस्टमा खबर छ।

संविधानसभाका अध्यक्ष नेम्वाङले चैत ११ गतेसम्म सहमति गर्न दलका नेताहरुलाई बुधवार अल्टिमेटम दिएका थिए। सभाध्यक्ष नेम्वाङले बहुमतीय मतदानको गाडी कुतीतिर हाँकेर ११ गते भित्र काशी पुग्ने बताएको नेता भट्टराईले टिप्णी गरे। यदि त्यो गाडी कुतीतिर होइन,काशीतिर हाँक्यो भने अर्थ पूर्ण हुने नेता भट्टराईको भनाइ छ। 
 
संविधानसभा त्याग्नु पर्ने परिस्थितिका बारेमा ३० दलीय गठबन्धनमा पनि छलफल चलाइरहेका दाहालले नेकपा-माओवादीसँग पार्टी एकताका लागि वार्ता समिति पनि बनाएका छन। बैचारिक,राजनीतिक र साँगठनिक सबै बिषयमा छलफल गरेर सार्थक निष्कर्षमा पुग्नका लागि नेकपा-माओवादीसँग पार्टी एकताका लागि वार्ता समिति बनाएको पनि भट्टराईले बताए। 

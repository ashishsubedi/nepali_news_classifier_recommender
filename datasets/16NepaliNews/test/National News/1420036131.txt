
﻿काठमाडौँ, १६ पुस - माघ ८ गतेभित्रै संविधान जारीका लागि दबाब दिन विभिन्न पार्टीका युवा सभासद्हरुले घेराउ, धर्ना, हस्ताक्षरलगायतका कार्यक्रम गर्ने भएका छन् । आज बुधबार सिंहदरवारस्थित अर्थ समितिको कार्यलयमा भेला भएका सभासद्हरुले संविधान निर्माणका लागि दबाब अभियान  समूह गठन गरेर निर्धारित मितिमै संविधान लेखनका लागि दबाब दिने सहमति भएको भेलामा सहभागी नेकपा(एमाले)का सभासद् गरिमा शाहले जानकारी दिइन् । भेलाले दलका शिर्ष नेताहरु र सभामुखलाई भेटी निर्धारित मितिमै संविधान लेखनका लागि दबाब दिने, सभासद्बीच छलफल अन्तरक्रिया गर्ने तय गरेको छ ।  पुस २५ गतेभित्र संविधान प्रक्रिया अगाडि नबढे संविधानसभामै सभासद्हरुको बृहत भेला गरी थप आन्दोलन चर्काउने निर्णय भएको सभासद् शाहले जानकारी दिइन । भेलामा नेपाली कांग्रेसका चन्द्र भण्डारी, गगन थापा, एमालेका प्रकाश ज्वाला, राजन भट्टराई, नेकपा(संयुक्त)का प्रमिला राणा, नेपाल परिवार दलकी मिलन कुमारी राजवंशीलगायत सभासद्को सहभागिता रहेको थियो ।

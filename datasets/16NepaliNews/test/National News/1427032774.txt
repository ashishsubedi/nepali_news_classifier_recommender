
﻿काठमाडौँ,  चैत ८ - अर्थमन्त्री डा रामशरण महतले आयात प्रतिस्थापन गर्न नसकेकाले मुलुकको अर्थतन्त्रमा नकारात्मक प्रभाव बढेको बताएका छन् । अर्थ समितिमा आइतबार आयोजित छलफल कार्यक्रममा अर्थ समितिले अर्थतन्त्रको अवस्था र प्राथमिकताका आधार बुझ्ने उद्देश्यले आयोजना गरेको छलफल कार्यक्रममा राजनीतिक गतिरोधका कारण प्रायः भइरहने बन्द, हडताल र चक्काजाम तथा ऊर्जाको समस्याका कारण १६ प्रतिशतले व्यापार घाटा बढेको जानकारी दिए । चालु आर्थिक वर्षको छ महिनामा पाँच खर्बको व्यापार घाटा व्यहोर्नुपरेको छ । मुलुकमा सबैभन्दा धेरै आयात गरिने वस्तु पेट्रोलियम पदार्थ हो ।

 अख्तियार दुरुपयोग अनुसन्धान आयोगले शिक्षकहरुको प्रमाणपत्र छानबिन गर्दा करिब एक हजार ८०० शिक्षकसँग नक्कली प्रमाणपत्र देखिएको र निर्माण सम्पन्न भएका केही योजनामा नक्कली विल भर्पाइ पेस भएका कारण सरकारले भुक्तानी रोकेको छ । चालु छ महिनामा पूँजीगत खर्च २१ प्रतिशतमा मात्र सीमित छ भने एक हजार ८०० शिक्षकलाई चार महिनादेखि तलब भुक्तानीमा रोक लगाइएको हो ।

अर्थमन्त्री महतले विप्रेषणको वृद्धिदर चार प्रतिशतमा सीमित रहनु, हुन्डीको कारोबार बढ्नु, मकै र धानको उत्पादनमा गिरावट आउनुले मुलुकको अर्थतन्त्रमा थप केही नकारात्मक प्रभाव परेको उनले समितीको छलफलमा जानकारी दिएका थिए । उनले पूँजीगत खर्च हुन नसक्नुमा सबै मन्त्रालय समान दोषी भएको औँल्याउदै काम गर्ने मन्त्रालयलाई बजेट नपुगे थप दिन सकिने बताए । 

विशेषगरी मन्त्रालयले सुरुमा पर्याप्त बजेट माग गर्ने तथा पूर्वाधारमा काम गर्न आलटाल गर्ने र आर्थिक वर्ष समाप्त हुन लाग्दा हतारमा काम गरी बजेट मात्र सक्ने प्रचलन छ । उक्त कारणले एक महिनामा पूँजीगत बजेट ६० प्रतिशत खर्च गरिसक्ने प्रचलन पहिलेदेखि चल्दै आएको छ ।

उनले चालु आर्थिक वर्षको छ महिनामा ।सात खर्ब डलर सञ्चित रहेको बताउदै उक्त रकमले १० महिनाको लागि भुक्तानी सन्तुलन कायम गर्न प्रयाप्त हुने बताउदै राष्ट्रिय गौरवका आयोजनालाई निरन्तर र बजेट बढाउन सरकार प्रतिबद्ध रहेको जानकारी दिए ।  हाल राष्ट्रिय गौरवका आयोजना २१ वटा छन् ।

समितिका सभासद्का प्रश्नको जवाफ दिदै अर्थ मन्त्रालयका सचिव सुमन शर्माले चालु आर्थिक वर्षको छ महिनामा १९ दशमलव २ प्रतिशतले राजस्वको वृद्धि दर बढेको तथा।आगामी वर्षका लागि सरकारले कृषि, पर्यटन, ग्रामीण विद्युतीकरण तथा सहकारी खेतीमा लगानी बढाउने सोचाइ लिएको बताए । 

सचिव शर्माले आगामी जेठ २० गते अगावै बजेट ल्याउने गरी सरकारले काम अगाडि वढाएको जानकारी समितिलाई गराएका थिए । बैठकमा विभिन्न मन्त्रालयका सचिवहरुले मन्त्रालयका गतिविधिका सम्बन्धमा आ आफ्नो प्रगति विवरण पेस गरेका थिए ।

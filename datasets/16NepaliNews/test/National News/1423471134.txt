
﻿राजनीतिक दलका नेताहरुलाई ठूलो आर्थिक प्रलोभनमा पारी जनताको माग विपरित सम्झौता गरिएपछि नेकपा माओवादीले भोटेकोशी जलविद्युत आयोजनामा कडा आन्दोलन गर्ने भएको छ । त्यसका लागि माओवादीले चरणवद्ध आन्दोलनका कार्यक्रम घोषणा गरेको छ । 

नेकपा माओवादीका सिन्धुपाल्चोक जिल्ला सेक्रेटरी कमल माझीले भोटेकोशी जलविद्युत आयोजनामा गरिएको गोप्य सम्झौताले सम्पूर्ण कानुनी मान्यता र स्थानीय जनताको अधिकार कुल्चने कार्य भएको भन्दा त्यसका विरुद्ध आन्दोलनमा उत्रेको बताएका छन् । उनले एक विज्ञप्ती जारी गर्दै भोटेकोशी पावर कम्पनी लिमिटेड र जिल्लाका पाँच राजनीतिक दलहरुबीच भएको सम्झौता नेपालको अन्तरिम संविधान २०६३ र संयुक्त राष्ट्र संघको अधिकार सम्बन्धी धारा १६९ विपरित भएको बताएका छन् । राष्ट्र संघको वडापत्रको धारा १६९ ले प्राकृतिक स्रोत साधनमा स्थानीय जनताको अग्राधिकार कायम गरेको बताउँदै त्यो मान्यता विपरित भोटेकोशीमा सम्झौता गरिएको उनले बताएका छन् । 

भोटेकोशी जलविद्युत आयोजनामा स्थानीय जनताको सेयर ३५ प्रतिशत हुनुपर्ने भन्दै सुरुमा आन्दोलनमा उत्रिएका दलहरु पछि क्रमशः एक एक गरी आन्दोलनबाट बाहिरिँदै अन्तमा ६ प्रतिशतमा सहमत भएका थिए । सुरुमा एमाओवादी र नेकपा एमाले आन्दोलनबाट बाहिरिएपछि नेपाली कांग्रेसले उनीहरुले कम्पनीसँग ठूलो पैसा खाएको आरोप लगाएको थियो । दुई दलले ठूलो कमिसन खाएर आन्दोलन छाडेको भन्दै आन्दोलनलाई निरन्तरता दिने भनेको कांग्रेसका नेताहरु पनि केही समयपछि चुप लागेका थिए । अन्ततः जिल्लाका पाँच राजनीतिक दल र भोटेकोशी पावर कम्पनीबीच गत पुस ९ गते स्थानीय जनतालाई ६ प्रतिशत मात्र सेयर दिने सम्झौता भएको थियो । ३५ प्रतिशत सेयर स्थानीय जनताले पाउनुपर्ने माग सहित दलहरु आन्दोलनमा उत्रेका बेला कम्पनीले १० प्रतिशतसम्म दिन सकिने बताएको थियो । तर, क्रमशः राजनीतिक दलका नेताहरुलाई प्रलोभनमा पार्दै गएर अन्ततः एकाएक ६ प्रतिशतमा मात्रै कुरा मिलाएपछि कम्पनी र दलहरुप्रति जनता आक्रोशित भएका छन् । 

यो सम्झौतामा करोडौं चलखेल भएको नेकपा माओवादीले जनाएको छ । सुरुमा कडा आन्दोलनमा उत्रने चेतावनी दिँदै आन्दोलनमा होमिएका सबै दलका नेताहरु पछि त्यसबारे छलफल गर्न आयोजना गरिने बैठकमा समेत आउन छाडेका थिए । एउटा नेता बैठकमा आएन भने अरु दलका नेताहरुले कम्पनीले ठूलो रकम कमिसन दिएको पुष्टि गरेको आरोप लगाउने गरेका थिए । नेकपा माओवादीले पाँच दलका नेताहरुले देखाएको यो लज्जाजनक चरित्र र कानुनी मुल्य मान्यता विपरित जनतालाई अपमान गर्ने गरी गरिएको यो सम्झौताप्रति कडा आपत्ती जनाएको छ । साथै यो सम्झौता कुनै हालतमा पनि मान्य नहुने बताउँदै त्यसका विरुद्ध कडा आन्दोलन थाल्ने जनाएको छ । 

माओवादीले त्यसका लागि चरणबद्ध आन्दोलनका कार्यक्रम पनि घोषणा गरेको छ । जसअनुसार माघ २७ गते प्रमुख जिल्ला अधिकारीलाई ज्ञापन पत्र दिने, २९ गते आयोजनालाई स्मरण पत्र बुझाउने, फागुन ६ गते आयोजनामा धर्ना दिने, १२ गते मशाल जुलुस गर्ने र १३ गते जिल्ला बन्द गर्ने कार्यक्रम रहेका छन् । 

माओवादीले यसले नेपाल विद्युत प्राधिकरणलाई डुबाउने र जनतालाई प्रचलित मुल्यभन्दा चर्को मुल्यमा विद्युत किन्न बाध्य पार्ने बताएको छ । डलरमा गरिएको विद्युत खरिद सम्झौता पनि खारेज गर्न माओवादीले माग गरेको छ । 

 

यस्तो छ नेकपा माओवादीको प्रेस विज्ञप्ती

 

नेपालको अन्तरीम संविधान २०६३ (संशोधन सहित) र संयुक्त राष्ट्रसंघको अधिकार सम्बन्धी १६९ ले प्राकृतिक साधनमा स्थानीय जनताको अग्रअधिकार कायम गरेको सर्वविविधै छ । तर भ्रष्ट राजनीतिक नेताहरु कमिसन खोर प्रशासन, दलाल आयोजना पक्षको गुरुयोजनामा सम्पूर्ण कानुनी मान्यता र जनअधिकार कुल्चने कार्य भएको छ । जनता देश र सरकारी संस्था डुब्ने तर भ्रष्ट व्यक्तिहरु मोटाउने नाङ्गो खेल भइरहेको छ । जनताको व्यापक दबाबका विरुद्ध नेपाल विद्युत प्राविधिकरण डुबाउने र जनतालाई प्रचलीत मुल्य भन्दा चर्को मूल्यमा विधुत बेच्ने गरी डलरमा बिधुत खरीद सम्झौता (  गरएिको छ । त्यसै क्रममा २०७१ पौस ९ गते आयोजना पक्ष र ५ दलहरुको बिचमा मोटो रकम खाएर जनविरोधी सहमति भएको देखिन्छ । जस अनुसार भोटेकोशी जलविद्युत आयोजनामा २० प्रतिशत शेयर जनताले पाउनु पर्ने माग लत्याउँदै अपारदर्शी ढंगले कथित सहमति भएको छ । चिलिमे जलविद्युत आयोजना, तामाकोशी आयोजना लगाएतको नजिर समेतको प्रतिकुल तथा न्युनतम माप दण्ड भन्दा तल झरेर गरीएको कथित सहमती प्रति हाम्रो पार्टी गम्भीर बिरोध र आपति प्रकट गर्दछ । स्थानीय जनतालाई ६ प्रतिशत मात्र शेयर दिने भनि गरिएको सझौतालाई हामी अस्वीकार गर्दछौ । र त्यसका विरुद्ध प्रथम चरणको संघर्षका कार्यक्रम घोषणा गरेका छौ । 

-    माग २७ गते प्रमुख जिल्ला अधिकारी लाई ज्ञापन पत्र दिने ।

-    माघ २९ गते आयोजना लाई स्मरण पत्र दिने ।

-    माघ २९ देखी फाल्गुन ९ सम्म प्रचार प्रसार गर्ने (भित्ते लेख, पर्चा वितरण, कोण सभा, जुलुस र कालो झण्डा आदि ।)

-    फाल्गुन ६ गते आयोजना मा धर्ना कार्यक्रम गर्ने ।

-    फाल्गुन १० मा   प्राकृतिक श्रोतमा स्थानीय अग्रधिकार   सम्बन्धमा अन्तरक्रिया गर्ने ।

-    फाल्गुन १२ मसाल जुलुस गर्ने ।

-    फाल्गुन १३ जिल्ला बन्द गर्ने ।

 

२५ माघ २०७१

 

..................

कमल माझी

सेक्रेटरी

नेपाल कम्युनिष्ट पार्टी माओवादी

सिन्धुपाल्चोक जिल्ला समिति

-      //      3537#   0  


﻿मोहन वैद्य नेतृत्वको नेकपा-माओवादी, जनजाति तथा विजयकुमार गच्छदार बाहेकका मधेसी दलले गरेको नेपाल बन्दको दोस्रो दिन आज दिउँसो १ बजेपछि बन्द खुल्ने भएको छ । पहिलो दिनको तुलनामा बन्दको कम प्रभाव परेको आजको बन्द दिउँसो १ बजेपछि फिर्ता लिने भएका हुन्। व्यापक प्रहरी परिचालन गरेको प्रशासनले आन्दोलनकारीहरुलाई सडकमा उत्रिनै नदिएर पक्राउ गरेपछि बन्द फिर्ता लिनुपरेको आन्दोलनरत दलका एक नेताले बताए।

यसैबीच बन्द फिर्ता लिएसँगै उपत्यकाका आन्दोलनरत दलका कार्यकर्ताहरुलाई भेला गरेर रत्नपार्कमा प्रदर्शनको तयारीसमेत गरेको छ। दलका शीर्ष नेताहरुको नेतृत्वमा हुने प्रदर्शनपछि सम्बोधन गर्ने कार्यक्रम रहेको ती नेताले बताए। काठमाडौको ठाउँबाट प्रदर्शन गरी दिउँसो १ बजे रत्नपार्कमा सभा गर्ने आन्दोलनरत दलको तयारी छ।

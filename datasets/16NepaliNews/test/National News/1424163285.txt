
﻿५ फागुन, काठमाडौं । भारतीय जनता पार्टीकी राष्ट्रिय उपाध्यक्ष रेणु देवीले जातीय संघीयतामा गए नेपाल विभाजित हुन सक्ने बताएकी छन् । भारत जातीय संघीयताको विपक्षमा रहेको भन्दै उनले नेपालको एकता, शान्ति र विकासका लागि जातीय संघीयता हुन नहुने बताइन् । रिपोर्टर्स क्लब नेपालको साक्षात्कारमा भाजपा उपाध्यक्ष रेणु देवीले भनिन्- जातीयताका आधारमा संघीयतामा गए नेपाल विनाश हुन्छ । सावधान ! जातका नाममा द्वन्द्व चर्काएर नेपाललाई फुटाउन खोजिएको छ । विभिन्न बहानामा नेपालको अखण्डतामाथि प्रहार भइरहेको भन्दै उनले भारत नेपालको एकताका लागि सधै सहयोगी बन्दै बताइन् । संविधान निर्माणको क्रममा रहँदा भारतले विभाजन भोगेको भन्दै भारतीय जनता पार्टीकी राष्ट्रिय उपाध्यक्ष देवीले नेपालका नेताहरूलाई सुझबुझका साथ संविधान बनाउन आग्रह गरिन्

नेता देवीले नेपाल सधै हिन्दु राज्य नै रहेको तर्क गरिन् । भाजपा नेपालमा हिन्दु राष्ट्र चाहन्छ ? भन्ने प्रश्नमा उनले भनिन्- नेपाल जहिले पनि हिन्दु राज्य थियो, छ र भइरहनेछ ।  हिन्दुको अर्थ सभ्यता, सहिष्णुता र संस्कार रहेको भन्दै उनले नेपालमा त्यसको अभ्यास भइरहेको बताइन् । नेपालमा समयमा संविधान नबन्नुले भारत चिन्तित रहेको भन्दै उनले नेपाल भ्रमणपछि यहाँको राजनीतिक अवस्थाबारे प्रधानमन्त्री नरेन्द्र मोदी र भाजपा अध्यक्ष अमित शाहसँग छलफल गर्ने बताइन् ।

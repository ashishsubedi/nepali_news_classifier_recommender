
﻿भद्रपुर, ३ चैत । राप्रपा (नेपाल)का अध्यक्ष कमल थापाले मुलुकमा सनातनदेखि चल्दै आएको हिन्दु राष्ट्र स्थापनाको विकल्प नरहेको बताउनुभएको छ । राप्रपा (नेपाल) भद्रपुर नगर समितिको दोस्रो अधिवेशनको आज यहाँ उद्घाटन गर्दै उहाँले राष्ट्रवाद र प्रजातन्त्रलाई बलियो बनाउन नेपाली जनता जागरुक हुनुपर्ने बताउँदै मुलुकको वर्तमान राजनीतिक अवस्थाले हाम्रो पार्टीलाई झन् चिन्तित बनाएको छ भन्नुभयो ।

मुख्य राजनीतिक दलहरुले अपनाएको बाटो र नीतिले गर्दा मुलुकमा अनिश्चितता एवम् अराजकता बढेकोमा जोड दिँदै अध्यक्ष थापाले नयाँ संविधान आउला भन्ने कुरामा विश्वास नरहेको धारणा राख्नुभयो । आयोजक समितिका अध्यक्ष देवु घिमिरेको अध्यक्षतामा भएको सो कार्यक्रममा पार्टीका युवा नेता राजेन्द्र लिङ्देन, सभासद् भक्तबहादुर खपाङ्गी र राजाराम बर्तौलाले पनि बोल्नुभएको थियो ।

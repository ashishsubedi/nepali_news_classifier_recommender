
﻿संविधान मस्यौदामा छुटेका आफ्ना माग समेट्नुपर्ने भन्दै आन्दोलनरत दलित समुदायले दोस्रो चरणको आन्दोलनको अन्तिम दिन शनिबार राजधानीमा बृहत् प्रदर्शन गरेका छन् । माग पूरा गराउन दबाब दिन सोमबार तेस्रो चरणको आन्दोलन घोषणा गर्ने तयारी उनीहरूको छ । पहिलो चरणको आन्दोलनको सुनुवाइ गर्नुको साटो चर्को दमन गरिएको भन्दै आक्रोशित उनीहरूले अघिल्लो शुक्रबार दोस्रो चरणको आन्दोलन घोषणा गरेका थिए । पहिलो चरणको आन्दोलनअन्तर्गत बिजुलीबजारमा भएको प्रदर्शनमा प्रहरीले विनाकारण हस्तक्षेप गरी लोकतान्त्रिक अधिकारको अपमान गरेको दलितहरूको दुखेसो थियो ।

एमाओवादी अध्यक्ष पुष्पकमल दाहालले बिहीबार उनीहरूको कार्यक्रममा उपस्थित भई मस्यौदामा दलित अधिकार काटिएकामा आपत्तिसमेत जनाए । यो संविधानको सफलता वा असफलताको ब्यारोमिटर दलितले कति अधिकार पाउँछन् भन्नेमा निहित रहेको उनको भनाइ थियो । एमाले वरिष्ठ नेता झलनाथ खनालले पनि दाहालको भनाइमा सहमति जनाएका थिए । शीर्ष नेताको ऐक्यबद्धता पाए पनि दलित अधिकार रक्षाका लागि उनीहरूले काम गर्नेमा सबै दलका दलित नेताहरूले मञ्चबाटै शंका व्यक्त गरे । मस्यौदा समितिबाट दलित मुद्दा काटिए पनि आफूसम्बद्ध विशेष समितिबाट अधिकार रक्षा गर्ने एमाओवादी अध्यक्ष दाहालले आश्वासन दिएका छन् ।

दोस्रो चरणको आन्दोलनअन्तर्गत दलित समुदायले दलित र गैरदलित समुदायका सभासदसँग अन्तक्र्रिया, महिलाको नेतृत्वमा जुलुस, प्रधानमन्त्रीलाई ज्ञापनपत्र, जिल्लाहरूमा प्रमुख जिल्ला अधिकारीलाई ज्ञापनपत्र, चक्काजाम, शीर्ष नेतासँग खुला संवाद, मोटरसाइकल र्& यालीलगायतका कार्यक्रम गरेको थियो । सबै दलका दलित नेताले नेतृत्व गरेको दलित संघर्ष समितिमा सत्तारूढ कांग्रेस, एमालेदेखि असन्तुष्ट मधेसवादी दल, एमाओवादी, विप्लव माओवादीसम्म सम्बद्ध छन् ।

दोस्रो चरणको आन्दोलन सकिँदासम्म चार दलका शीर्ष नेताले माग सम्बोधन गर्न कुनै पहल नगरेको भन्दै तेस्रो चरणको आन्दोलनमा जान बाध्य भएको अधिकारकर्मी विनोद पहाडीले जानकारी दिए । शनिबारको कार्यक्रममा एमाओवादी पोलिटब्युरो सदस्य तथा साहित्यकार विश्वभक्त दुलाल आहुति, कांग्रेस नेता शम्भु हजारा पासवान, एमाले नेता जितु गौतम, एमाओवादी केन्द्रीय सदस्य पर्शुराम रम्तेल, सभासद दलजित श्रीपाइली, अधिकारकर्मी दुर्गा सोबलगायतले बोलेका थिए ।

दलित समुदायले सदिऔंदेखि उत्पीडनमा पारिएकाले संघ, प्रदेश र स्थानीय तहका व्यवस्थापिकामा दलित समुदायको समानुपातिक प्रतिनिधित्वलाई सुनिश्चित गरी क्षतिपूर्तिस्वरूप संघमा ३, प्रदेशमा ५ र स्थानीय निकायमा १० प्रतिशत प्रतिनिधित्वको संवैधानिक व्यवस्था गर्नुपर्ने लगायतका नौबुँदे माग राखेको छ ।

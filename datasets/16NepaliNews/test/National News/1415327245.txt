
﻿काठमाडौँ, २० कात्तिक - नेपाली कांग्रेसका नेता  खुमबहादुर खड्काले बहुसङ्ख्यक हिन्दू भएको मुलुकमा धर्मनिरपेक्षता कायम हुन नसक्ने जिकिर गर्दै  विश्वको एक मात्र हिन्दू राष्ट्र नेपालको पहिचान भएको बताउनुभएको छ । नेपाली काँग्रेस सनातन हिन्दूराष्ट्र स्थापना महाअभियानले आज यहाँ गरेको कार्यक्रमलाई सम्बोधन गर्दै उहाँले नेपालको परम्परागत सनातन हिन्दू एवम् बौद्ध जैन, किरात, शिख, प्रकृतिलगायत धर्म तथा विविध जनजातिका परम्परागत स्थानीय मौलिक धर्मसंस्कृतिले नै नेपालका हिमाल, पहाड र तराईका जनतालाई एक सूत्रमा बाँधेर राष्ट्रियता बलियो बनाएको बताउनुभयो। 

पूर्वसभामुख तारानाथ रानाभाटले नेपालाई धर्मनिरपेक्ष कायम गर्ने माग दोस्रो जनआन्दोलनको नभएको र धर्मनिरपेक्षताको विषय नैतिक तथा राजनीतिक दृष्टिकोणले त्रुटिपूर्ण रहेको बताउनुभयो। काँग्रेसका नेता लक्ष्मण घिमिरे तथा नेत्री पुष्पा भुसालले नेपाललाई हिन्दू गणतान्त्रिक राष्ट्र घोषणा गर्नुपर्नेमा जोड दिनुभयो । पत्रकार देवप्रकाश त्रिपाठीलगायतले राष्ट्रियताको भावनाले नेपाललाई धार्मिक स्वतन्त्रतासहितको सनातन हिन्दू राष्ट्र बनाउने अभियानलाई सहयोग गर्न आग्रह गर्नुभयो।

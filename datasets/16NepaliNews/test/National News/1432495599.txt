
﻿सरकारले पश्चिम नेपालको म्याग्दी जिल्लास्थित बैसरीमा पहिरोका कारण थुनिएको कालिगण्डकी नदिलाई सावधानी पूर्वक खोल्ने कार्यलाई अघि बढाउन सम्बन्धित क्षेत्रका विज्ञहरुलाई निर्देशन दिएको छ। गएराति राम्चे गाविसको काफलडाँडाको पहाडमा पहिरो गई थुनिदाँ बनेको ताल र त्यसले पार्नसक्ने भौतिक क्षतिका बारेमा छलफल गर्न बसेको मन्त्रिपरिषदको बैठकले नेपाली सेना, भूगर्भविद लगायत सम्बन्धित क्षेत्रका प्राविधिकहरुको आपसी समन्वयमा आवश्यक कदम चाल्न निर्देशन दिएको भौतिक पूर्वाधार तथा यातायात मन्त्री विमलेन्द्र निधिले बताए।

 सरकारले राज्यका सबै शक्ति लगाएर सावधानीसाथ प्राविधिकहरुको सहयोगमा पहिरो खोल्ने विषयमा आवश्यक कदम चाल्न निर्देशन दिएको छ,  उनले भने।
बालुवाटारमा बसेको आकस्मिक बैठकमा गृहसचिव, वातावरण सचिव र उर्जा सचिवहरुले उपलब्ध गराएको जानकारीको आधारमा कालिगण्डकीको पहिरोको प्रकृति गतवर्ष सुनकोशी नदिमा गएको जूरेको पहिरो जस्तै भएको ठहर पनि गरेको छ। नदी थुनिएर बनेको ताल कुनै पनि बेला फुट्न गएमा त्यसले पार्न सक्ने मानवीय तथा भौतिक क्षतिलाई कम गर्न आवश्यक सतर्कता अपनाउन पनि सम्बन्धित क्षेत्रका सरकारी निकायलाई सरकारले निर्देशन दिएको छ। 

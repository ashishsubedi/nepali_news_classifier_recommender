
﻿काठमाडौं । नेकपा माओवादीका नेता नेत्रविक्रम चन्द विप्लवले दलहरुबीच भइरहेको संघीयताको बहसलाई  केराको बोक्रो जस्तै बताएका छन् ।

वैद्य माओवादी क्रान्तिकारी भएन भनेर विद्रोह गरेका विप्लवले आफ्नो पार्टी शान्ति र सहमतिको विकल्प नरहेको बताएका छन् ।

 संघीयताको बहस केराको बोक्रोको भागवण्डा जस्तै हो  शुक्रबार खुल्लामञ्चमा आयोजित आमसभामा विप्लवले भने- केरा खाइसक्यो, बोक्रामा निरर्थक बहस भइराखेको छ । संघीयताभन्दा पहिले हामीलाई जनताको सत्ता चाहियो ।  

दुई तिहाइको दाबी


तपाईहरुलाई लागेको होला, माओवादी जंगल जान्छ तर, शान्तिको विकल्प छैन । हामी शान्ति चाहन्छौं-विप्लव


माओ जयन्तीका अवसरमा आयोजित जनसभामा विप्लवले माओवादीसँग अझै दुई तिहाइ बहुमत रहेको दाबी गरेका छन् । कांग्रेस र एमालेसँग दुई तिहाइ बहुमत छ भन्नु झूठो दाबी भएको उनको आरोप छ ।

 तपाईहरुको दुई तिहाइ झूठो हो । दुई तिहाइ त माओवादीसँग अझै पनि छ, खुल्लामञ्चबाट विप्लवले भने- माओवादीले ८० प्रतिशत भूभाग जितेको हो, त्यतिबेला कांग्रेस र एमाले जेलमा थिए । अहिले आएर दुइतिहाइको फुइँ लगाउने ? 

 अहिले अरबपतिले जितेको संविधानसभा हो, रगत बलिदान दिने माओवादीहरु हारे, विप्लवले भने- दलालहरुले पैसा बाँडेर जिते, त्यसैले नक्कली संविधानसभा हो यो । 

सर्वहाराका नेता अर्बपति भए

माओवादी नेता विप्लवले बालुवाटार, सिंहदरबार र नयाँ बानेश्वर बदल्न काठमाडौं छिरेका सर्वहाराका नेताहरु अर्बपति बनेको बताए ।

 माओवादीलाई जनताले कमान्डर बनाएर काठमाडौं ल्याएका हुन् । बालुवाटार, सिंहदरबार, बालुवाटार र सके भद्रकाली पनि फेरौंला भन्ने थियो, नेताहरुलाई सर्वहाराको नायक बनाएर पठाएकै हौं,  विप्लवले भने- जोकर बन्छन् भने हाम्रो के लाग्छ । अर्बपति, विनोद चौधरी नै बन्छन् भने हाम्रो के लाग्छ ? नफर्किने मान्छेहरु फर्के त के गरौं । 

 प्रचण्डले जिब्रो चपाए 

माओवादीका नेता चन्दले जनयुद्धमा बलिदान गरेका जनतालाई जवाफ नदिएर प्रचण्डले जिब्रो चपाएको आरोप लगाए ।  हामीले प्रचण्डसँग जवाफ मागेका थियौं, उहाँले जिब्रो चपाउनुभयो  उनले भने- किरणजीले जवाफ दिनुहुन्छ कि भन्ने आशा गर्& यौं, उहाँले जवाफ दिनुभएन । 

जनयुद्धका क्रममा काठमाडौंमा यसरी आइएला भन्ने नसोचेको स्मरण गर्दै विप्लवले भने  हामी यहाँ आइपुगेका छौं, हामीले यस्तो सोचेका थिएनौं । यसको जवाफ प्रचण्डले दिनुपर्छ भन्ने सोचेका थियौं, काठमाडौंको खुल्लामञ्चबाट प्रचण्ड, बाबुराम र किरणहरुले अपील गर्ने सोचेर काठमाडौंमा पसेका थियौं । 

 शान्ति र सहमति चाहन्छौं 

विप्लवले आफूहरु जंगल नजाने भन्दै शान्ति र सहमति नै चाहिएको बताए ।  हाम्रो भनाइ के हो भने सहमति गरौं र नयाँ ढंगले अगाडि बढौं  उनले भने- तपाईहरुलाई लागेको होला, माओवादी जंगल जान्छ तर, शान्तिको विकल्प छैन । हामी शान्ति चाहन्छौं । 

सरकारले माओवादीविरुद्ध युद्ध छेडेको र प्रतिक्रान्ति गरिरहेको विप्लवको आरोप छ ।  हामीसँग हतियार पनि छैन । तर, पेल्न थाल्नुभयो भने के हुन्छ ? यो दिमागमा हतियार सोच्न थालियो भने हतियार भोलि बिहान आइपुग्छ है,  विप्लवले भने- माओवादीको विरुद्धमा युद्ध छेडिएको छ । नेपालमा प्रतिक्रान्ति भइरहेको छ । 

विप्लवले थपे - हामी गल्दैनौं, लडेर लैजाऊ भनेको भए ठीकै छ, हिजो हामीलाई हराएर संविधान लेखेको भए केही थिएन, तर माओवादीलाई सुताएर संविधान लेख्न खोजिन्छ भने हामी मान्दैनौं । 

आफूहरु संविधानविरोधी नभएको बताउँदै विप्लवले जनयुद्धमा लागेकाहरुलाई अपराधी सावित गर्नेगरी संविधान बनाउन लागिएको आरोप लगाए ।

नेताको काम अरुलाई गाली

नेपालका नेताहरुले अरुलाई गाली गर्न बाहेक केही गर्न नसकेको विप्लवले बताए ।  नेताहरुको काम मुख नधोई, आँखा मिच्दै अर्कालाई गाली गर्छन्,  विप्लवले भने- मजदुर किसानको अवस्था तिनलाई मतलब छैन । युवाहरुको मतलब छैन । प्रधानमन्त्री चाहिएको छ, राष्ट्रपति चाहिएको छ । 

कालो ज्याकेट लगाएर मञ्चमा उपस्थित भएका विप्लवले माओवादीलाई रोल्पा र दिल्लीमा सम्झौता गराएर सत्तापक्षले माओवादीविरुद्ध युद्ध छेडेको बताए ।

देशका विभिन्न जिल्लाबाट काठमाडौंमा मान्छे उतारेर आमसभाको आयोजना गरेका विप्लवले अब नेपालमा कुनै पार्टीले गरिखानेवाला छैन भन्ने जनतालाई परेको बताए ।  माओवादीले धोका दियो तपाईहरुले भन्ने यही हुन्छ,  विप्लवले भने,  विश्लेषक, लेखकहरु के भन्छन् भने अब माओवादी सिद्धियो । 

धोका नदिने दाबी

माओवादीले धोका दिँदैन भन्ने के ग्यारेन्टी छ ? भन्ने प्रश्न उठेको बताउँदै विप्लवले नेपाली जनताले स्वाधीनता नपाएसम्म आत्मसर्मपण नगर्ने खुल्लामञ्चबाटै प्रतिवद्धता जनाए ।

 माओवादी फुट्यो भन्ने हल्ला गरे पनि हुन्छ, किताब लेखे पनि हुन्छ  उनले भने- नेपाली जनताको मुक्ति र नेपालको स्वाधीनताबाहेक हाम्रो अर्को स्वार्थ छैन । 

नयाँ नीति पछि ल्याउने

आमसभामा विप्लव निकै उत्तेजक र आवेगात्मकरुपमा प्रस्तुत भएका थिए । उनले आफ्नो पार्टीले कस्तो नीति लिन्छ भन्नेबारे खासै केही बताएनन् । उनले जंगल नजाने भन्दै शान्ति र सहमतिकै प्रस्ताव अघि सारे । उनले आसन्न राष्ट्रिय सम्मेलनबाट नयाँ नीति ल्याउने कार्यकर्तालाई आश्वासन दिए ।

आफूले भनेको  एकीकृत क्रान्ति  रुसको तरिकाले पनि हैन, चीनको तरिकाले पनि हैन  भन्दै विप्लवले अगाडि भने- नेपाली विशेषतामा क्रान्ति आवश्यक छ । 

चिनियाँ नेता माओको स्मरण गर्दै विप्लवले भने-  माओ हाम्रो देशको मान्छे हैन, हामीले चिनेको मान्छे पनि हैन । तर, उत्पीडित देशका नेता हुन् । चीनमा कम्युनिष्ट आन्दोलन चलाउन सकिँदैन भनेका बेला माओले इतिहासका निर्माता जनता हुन् भन्ने सिकाए । 

 

 

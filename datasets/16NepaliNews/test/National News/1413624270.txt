
﻿काठमाडौँ, १ कात्तिक  । नयाँ संविधानमा रहने प्रमुख चार विषयको टुङ्गो लगाउन आज प्रमुख तीन दलका शीर्ष नेताहरुको बैठक बस्यो तर कुनै सहमति जुट्न सकेन ।नेपाली काँग्रेस, नेकपा (एमाले), एकीकृत नेकपा (माओवादी)का शीर्ष नेताहरू सम्मिलित तीन दलको बैठकले राज्यको पुनःसंरचना, शासकीय स्वरूप, निर्वाचन प्रणाली र न्याय प्रणालीका विषयमा सहमति जुटाउन नसकेको हो ।पछिल्लो समय ती विषयमा सहमति जुटाउन भन्दै तीन दलका शीर्ष नेताको बैठक निरन्तर बसिरहेको छ । यसैक्रममा सिंहदरबारमा बसेको तीन दलको बैठकमा ती संविधानका विवादित विषयमा सहमतिमा पुग्न गम्भीर रुपमा छलफल भएको थियो ।

& माघ ८ भित्र नयाँ संविधान जारी गर्ने गरी काम गर्नुपर्छ र गम्भीर रुपमा विवादित विषयमा टुङ्गो लगाउन ढिलाइ गर्न हुँदैन ।&  बैठकपछि सञ्चारकर्मीलाई नेकपा (एमाले)का वरिष्ठ नेता माधवकुमार नेपालले भन्नुभयो । उहाँले संविधानका विवादित विषयमा  सहमति जुटाउन एनेकपा (माओवादी) लगायत अन्य दल गम्भीर बन्नुपर्छ भन्नुभयो ।एकीकृत नेकपा (माओवादी)का नेता खिमलाल देवकोटाले चाँडै नै चार विषयका बारेमा दलहरुबीच निर्णायक वार्ता हुने बताउनुभयो । 

तीन दलको बैठकमा काँग्रेसका महामन्त्री कृष्ण सिटौला र न्याय, कानुन तथा संसदीय व्यवस्था मन्त्री नरहरि आचार्य र वन तथा भू संरक्षण मन्त्री महेश आचार्य, एमालेका वरिष्ठ नेता नेपाल, उपाध्यक्ष विद्या भण्डारी तथा एकीकृत नेकपा (माओवादी)का तर्फबाट अध्यक्ष पुष्पकमल दाहाल, वरिष्ठ नेता डा बाबुराम भट्टराई, नेता नारायणकाजी श्रेष्ठ सहभागी हुनुहुन्थ्यो । रासस 

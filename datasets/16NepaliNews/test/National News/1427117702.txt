
﻿काठमाडौं, चैत्र ९ - नयाँ संविधानमा धर्म र संस्कृितलाई प्रचारात्मक भन्दा सकारात्मक रुपमा लिई त्यसका नाममा विद्यमान कुरितिलाई अन्त्य गर्न नयाँ कानुनको निर्माण संगै कडा कार्यान्वयनको आवश्यकता रहेकोमा सभाषदहरुले जोड दिएका छन् । जातिय विभेद उन्मुलन दिवस २१ मार्च को अवसर पारेर कुरीति अन्त्य समाज (कास) ले सोमबार काठमाडौंमा आयोजना गरेको & नयाँ संविधान र कुरीति&  विषयक छलफल कार्यक्रममा सहभागी सभासदहरुले यस्तो आग्रह गरेका हुन् । 

व्यवस्थापिका संसदको महिला, बालबालिका, जेष्ठ नागरिक तथा समाज कल्याण समितीका सभापति तथा सभासद रञ्जु झाले विद्यमान कुरिति अन्त्यका लागी भएका कानुहरुको प्रभावकारी कार्यान्वयन र नयाँ कानुन निर्माणको आवश्यकता औल्याइन् । उनले दाइजो, जातीय विभेद, बोक्सी लगायतका प्रथा एवंम कुरीतिका कारण सबैभन्दा बढी महिलाहरु पिडित भईरहे पनि त्यस सम्बन्धि स्पष्ट कानुन नहुदा महिलामाथी हुने हिंसाका घटनाहरुमा कमी नआएको बताइन् । 

उनले बर्षौदेखिका कुरितीलाई अन्त्य गर्न पर्याप्त कानुनको अभाव हुदा समस्या भएको भन्दै त्यसका लागी समिती संविधानमै सुनिश्चित गर्न दाइजो, बोक्सी आरोप लगायतका विधयेकहरु चाडैँ ल्याउन लागेको जानकारी समेत दिईन् । कार्यक्रममा सभाषद सीता गुरुङले नयाँ संविधानमा कुरिती अन्त्यका लागी कानुन निर्माणको पहल भइरहेको भन्दै त्यसका लागी सबैले चेतना र सकारात्मक सोच विकास र विस्तार गर्नुपर्नेमा जोड दिइन् । & अब बन्ने संविधान कुरीतिलाई प्रसय दिने खालको हुन्छ की शंका नगर्नुहोला&  सभासद गुरुङ्ले भनिन् & जातिय विभेद, बोक्सीको आरोप, बहुविवाह, छाउपडी जस्ता कुुरीति अन्त्य गर्ने खालको कानुन बनाउन पहल हुँदैछ ।& 

त्यस्तै सभासद भरत साउँदले कुरीति अन्त्यका लागी सामाजिक आन्दोलनको आवश्कता रहेको बताए । & समयानुसार सबै कुरा परिवर्तन हुन्छ भनी पर्खेर बस्नु हुँदैन । कुरीति अन्त्यका लागी अब सामाजिक आन्दोलनको आवश्यकता छ ।& सभासद आसा यादवले अहिलेको जमाना पनि मानिसहरुले कथित जात र अनुहारको रंगका कारण विभेदको सामना गर्नुपरिरहेको भन्दै त्यसको अन्त्य गर्न सबै लाग्नुपर्नेमा जोड दिए । 

सभासद सकुन्तला राजभण्डारी र तुलसा रानाले पनि कुरीति अन्त्यका लागी कानुन बलियो बनाउनु पर्नेमा जोड दिए । कार्यक्रममा मानववादी समाज सोच नेपालका कार्यकारी निर्देशक उत्तम निरौलाले नयाँ संविधान र कुरीति विषयमा कार्यपत्र प्रस्तुत गरेका थिए । कार्यक्रममा अधिकारकर्मी चरण प्रसाई, मनु विक, साहित्यकार दामोदर पुडासैनी, चन्द्रिका भट्टराई, अधिवक्ता पार्वती राउत लगायतले कुरीति बिरुद्ध कडा कानुन बनाउन सभासदहरुलाई सुझाव दिएका थिए ।

सोच नेपालले सहयोग गरेको कार्यक्रमको अध्यक्षता कुरीति अन्त्य समाजका अध्यक्ष बिमला पराजुलीको अध्यक्षतामा भएको थियो ।

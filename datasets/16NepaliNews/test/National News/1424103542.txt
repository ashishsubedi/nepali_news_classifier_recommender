
﻿काठमाडौं, फागुन ४ - नेपाली काँग्रेसका वरिष्ठ नेता शेरबहादुर देउवाले सहमति नभए प्रक्रियाबाट भए पनि संविधान जारी गरिनुपर्ने जिकिर गरेका छन् । आज फिदिममा नेपाल दलित सङ्घको १७ औँ स्थापना दिवसका अवसरमा आयोजित कार्यक्रममा पुर्वप्रधानमन्त्री देउवाले आफूहरू सहमतिका लागि लचक हुने बताउँदै यसअघि पहिलो संविधानसभाको चुनावमा एमाओवादीले ल्याएको जनमतलाई आफूहरुले स्विकारेको र अब काँग्रेस एमालेले ल्याएको जनमतलाई पनि उनीहरुले आत्मसात् गर्नुपर्नेमा जोड दिए ।

उनले भने - हामीहरु प्रदेशको नाम राख्दै हिँड्ने ब्राह्मण नभएकाले नाम राख्ने अधिकार जनताको हो, त्यसैले प्रदेशको नाम राख्ने अधिकार त्यही प्रदेशका जनताको हुन्छ । उनले उत्तर दक्षिण तथा भूगोललाई मिलाएरै सङ्घीयता बनाउने पक्षमा पार्टी रहेको समेत बताए ।

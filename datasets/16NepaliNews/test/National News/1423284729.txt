
﻿२४ माघ, काठमाडौं । संविधानसभाबाट गठित प्रश्नावली प्रस्ताव समितिले तयार पारेको प्रश्नावली डा. बाबुराम भट्टराई नेतृत्वको सम्वाद समितिमा पठाउन सत्तापक्ष मानसिक रुपमा तयार भएको छ । साथै सरकारले सत्य निरुपण तथा मेलमिलाप आयोग (टीआरसी) गठनको गृहकार्य थालेको छ ।

 एमाओवादी मोर्चासँग सहमति भएको अवस्थामा प्रस्ताव समिति स्वतः निश्क्रिय हुने र त्यतिबेला प्रश्नावलीलाई सम्वाद समितिमा पठाउन सकिने कांग्रेसका एक नेताले अनलाइनखबरलाई बताए ।

सहमति भएको अवस्थामा फेरि प्रश्नावली बनाइरहनु नपरोस् भनेरै एमाओवादीका एजेन्डालाई समेत प्रश्नावलीमा समेटिएको नेताहरुले बताएका छन् ।

 एमाओवादी मोर्चासँग सहमति हुनासाथ प्रश्नावली समिति निश्क्रिय बन्छ, त्यसपछि यो प्रश्नावली सम्वाद समितिका लागि काम लाग्न सक्छ , प्रश्नावली समितिका एक सभासदले भने ।

 टीआरसी को तयारी

यसैवीच सत्तारुढ दलका नेताहरुले एमाओवादीलाई विश्वासमा लिन सत्य निरुपण तथा मेलमिलाप आयोग (टीआरसी) तत्काल गठन गर्ने गृहकार्य थालेका छन् ।

आयोगको प्रमुखमा कसलाई ल्याउने भन्नेबारे दलहरुले एमाओवादीको समेत समर्थन जुटाउने प्रयास थालेको बुझिएको छ ।

 एमाओवादी नेताहरुले हामीलाई हेग पुर्& याउँछन् कि भनेर नडराए हुन्छ,  नेपाली कांग्रेसका एक उच्च तहका नेताले अनलाइनखबरसँग भने, यसबारे उहाँहरुलाई विश्वासमा लिएर एक दुई दिनमै  आयोग गठन गर्छौं । 



दमननाथ ढुंगाना


उच्च स्रोतबाट अनलाइनखबरलाई प्राप्त जानकारीअनुसार सत्य निरुपण तथा मेलमिलाप आयोगमा दमननाथ ढुंगानालाई ल्याउन कांग्रेस र एमालेका नेताहरु सहमत भइसकेका छन् ।

एमाले अध्यक्ष केपी ओलीसमेत दमननाथको नाममा सहमत भइसकेकाले आयोगको प्रमुखमा ढुंगानाको सम्भावना बढेको स्रोतले बतायो ।

 यद्यपि यसमा ढुंगानाजी आफैंले मान्नुहुन्छ कि मान्नुहुन्न भन्ने कुरा मुख्य हो,  कांग्रेसका एक नेता भन्छन्-  उहाँको नाममा एमाओवादी पनि सहमत हुने हामीलाई विश्वास छ । 

स्रोतका अनुसार कानूनमन्त्री नरहरी आचार्यले टीआरसी गठनमा एमाओवादीको समर्थन जुटाउने प्रयास गरेका छन् ।

राजनीतिक वक्तव्यसहित वार्ताको आह्वान गरिने

यसैवीच सरकारले एमाओवादीको मागबमोजिम वार्ताका लागि राजनीतिक वक्तव्यमार्फत् आह्वान गर्ने भएको छ ।
बाह्रबुँदे समझदारी, शान्ति सम्झौता र अन्तरिम संविधानको मर्म एवं भावना अनुसार सहमतिमै संविधान बनाउन तयार रहेको प्रतिवद्धतासहित वक्तव्यको तयारी भइरहेको कांग्रेसका एक नेताले बताए ।


﻿संविधानसभामा बहुमतीय प्रक्रियाले तर्सेर आन्दोलनमा उत्रेको एकीकृत माओवादीका अध्यक्ष पुष्पकमल दाहाल प्रचण्डले आज राजधानी छाडेका छन् । केही दिन अघि पत्रकार सम्मेलन गरेर प्रचण्डले अब गाउँमा गएर सशक्त आन्दोलनको उठान गर्ने घोषणा गरेका थिए । त्यसपछि दलहरुसँगको संवाद झन बिग्रिएपछि अन्ततः प्रचण्ड आन्दोलनका थप कार्यक्रम घोषणा गर्दै राजधानी छाडेका छन् ।  राजधानी छाड्नु अघि प्रचण्डले राष्ट्रपति रामवरण यादवसँग भेट गरेका थिए । शुक्रबार बिहानै राष्ट्रपति निवासमा पुगेर उनले आफूले राजधानी छाड्नु पर्नाका कारण अवगत गराएको स्रोतले जनाएको छ । राष्ट्रपतिसँगको भेटका क्रममा प्रचण्डले कांग्रेस र एमालेले एकलौटी रुपमा संविधानसभा कब्जा गरेको गुनासो गरेका थिए । सत्तारुढ दल एकलौटी रुपमा अघि बढेपछि आफूहरुले आन्दोलन राज्नु बाध्यता भएको पनि उनले बताएका थिए । साथै उनले यदि आफूहरुले उठाएका माग सम्वोधन भएमा वार्तामा आउन तयार रहेको बताउँदै त्यसका लागि पहल गर्न पनि आग्रह गरेका थिए । तर, मागहरु सम्वोधन नगरी सत्तारुढ दलले पेलेर जाने रवैया देखाएमा आफूहरु अब राजधानी नफर्कने सोचमा रहेको जानकारी गराएको उनी निकट स्रोतले जनाएको छ ।  भेटमा राष्ट्रपति रामवरण यादवले फेरि द्वन्द्व सिर्जना हुने काम नगर्न प्रचण्डलाई आग्रह गरेका थिए । वार्ता र संवादबाटै समस्याको हल गर्न आग्रह गर्दै उनले आन्दोलनमा जाँदा देश द्वन्द्वमा जाने बताएका थिए । साथै उनले आन्दोलन छाडेर संवादमा फर्कन प्रचण्डलाई आग्रह गरेका थिए । यसैबीच आज शुक्रबार प्रचण्ड पूर्वको इटहरी पुगेका छन् । ३० दलीय मोर्चाको घोषित आन्दोलनको तालिका वमोजिम उनी उपाध्यक्ष नारायणकाजी श्रेष्ठलाई लिएर इटहरी पुगेका हुन् । इटहरीमा कार्यकर्ताहरुलाई प्रशिक्षण दिने कार्यक्रम रहेको छ । एमाओवादीको पूर्वका तीन वटा राज्यको संयुक्त कार्यकर्ता प्रशिक्षण कार्यक्रम सुनसरीको इटहरीमा आयोजना गरिएको हो । माओवादीले इटहरीको रिजाल भिजन्स पार्टी प्यालेसमा लिम्वूवान, किराँत र कोचिला राज्य समिति अन्तर्गत रहेका अगुवा कार्यकर्ताहरुलाई भेला पारेर प्रशिक्षण आयोजना गरेको हो ।

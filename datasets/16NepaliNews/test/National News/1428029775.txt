
﻿२० चैत, काठमाडौं । पहिचानवादी युवा दस्ताले  पहिचानविरोधी  जनजाति नेताहरुलाई सामाजिक कारवाही गर्ने भएको छ । पहिचानवादी युवाहरुले शनिबार राजधानीमा भेला गर्दैछन् । उनीहरुलाई एमाओवादी अध्यक्ष प्रचण्ड र आदिवासी जनजाति राष्ट्रिय आन्दोलन समितिका संयोजक पद्मरत्न तुलाधरले प्रशिक्षण दिनेछन् ।

कार्यक्रममा पहिचानविरोधी जनजाति नेताहरुको सूची सार्वजनिक गर्ने तयारी छ । स्रोतका अनुुसार सूचीमा कांग्रेस, एमालेसहितका दलका जनजाति नेताहरु छन् । सूची सार्वजनिक भएपछि पहिचानवादी युवा दस्ताले ती नेताहरुलाई कुनै पनि कार्यक्रममा सहभागी नगराउन जनजाति संघ संस्थाहरुलाई औपचारिक पत्र पठाउनेछ । कार्यक्रममा सहभागी गराए कालो मोसो दल्नेसहितका सामाजिक कारबाही गर्ने युवाहरुको चेतावनी छ ।

पहिचानवादी युवाको यस्तो तयारीले सत्तापक्षका जनजाति नेताहरुमा सुरक्षा चुनौती थपिएको छ । नेपालमा मात्रै नभई विदेशमा समेत सत्तापक्षका नेताहरुले पहिचानवादीको विरोधको सामना गर्नुपरेको छ । यसैसाता जनसम्पर्क समितिको सम्मेलनमा भाग लिन पोर्चुगल पुगेका नेपाली कांग्रेसका धनराज गुरुङ र गगन थापाविरुद्ध पहिचानवादीहरुले कालो झण्डा देखाएर होहल्ला गरेका थिए ।

यसैवीच अघिल्लो महिना ललितपुरमा आयोजित किरात याक्थुङ चुम्लुङको राष्ट्रिय सम्मेलनमा  सभामुख सुवासचन्द्र नेम्वाङलाई कालोमोसो दल्ने तयारी गरिएको र सोही कुरा थाहा पाएर नेम्वाङ अनुपस्थित रहेको संघीय लिम्बुवान पार्टीका अध्यक्ष कुमार लिङदेनले खुलासा गरेका थिए ।

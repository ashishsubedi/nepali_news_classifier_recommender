
﻿नेकपा मालेले संविधानका अन्तर वस्तुका  रुपमा नेपाली काँग्रेस र नेकपा एमालेले गरेको साझा प्रस्तावको समर्थन नगर्ने निर्णय गरेको छ । आज पार्टी केन्द्रीय कार्यालयमा बसेको पोलिटब्युरोको आकस्मिक बैठकले संवाद समितिमा पेस भएको सत्तारुण दलको साझा धारणाले जनता र राष्ट्रको सुरक्षित एवम् सुनिश्चित भविष्य निर्धारण गर्न नसक्ने जनाउँदै त्यसलाई यथावस्थामा समर्थन गर्न नसक्ने ठहर गरेको हो । साझा धारणा निर्माण गर्ने नाममा गरिएको त्यो प्रस्ताव अवैज्ञानिक र अव्यावहारिक भएको मालेको भनाई छ । बैठकले सक्षम र समावेशी जातीय पहिचान आयोग गठन गर्ने, समानता, समावेशीकरण, सहभागिता र पहुँचका सूची बनाउने तथा तिनका परिणामलाई संविधानमा संस्थागत गर्ने तरिकाद्वारा सटिक ढङ्गले समाधान गरिनुपर्नेमा साझा धारणापत्र त्यसप्रति मौन रहेको आरोप लगाएको छ । 


पार्टी महासचिव मैनालीद्वारा आज जारी विज्ञप्तिमा त्यो अवधारणापत्रमा मधेस& तराईलाई हिमाल पहाडसँग अलग गरी दुई प्रदेशमा विभाजन गर्ने प्रस्ताव गरिनाले प्रदेशको सन्तुलित विकास तथा राष्ट्रिय अखण्डतामा दूरगामी खतरा उत्पन्न हुन सक्ने औँल्याइएको छ । विज्ञप्तिमा साझा धारणापत्रमा सङ्घीय तथा प्रादेशिक निर्वाचनमा समानुपातिक निर्वाचन प्रणालीलाई पूरै नकारिएको जनाइएको छ ।

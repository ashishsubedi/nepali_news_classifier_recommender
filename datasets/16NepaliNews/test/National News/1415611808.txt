
﻿मङ्सिर महिनाको पहिलो साता काठमाडौँमा देशभरका न्यायाधीशको दोस्रो राष्ट्रिय सम्मेलन हुने भएको छ । मङ्सिर १ गतदेखि आयोजना हुने तीनदिने सम्मेलनको भावी संविधानमा न्यायपालिकाको संरचना र न्यायिक कामकारबाहीमा देखिएका समस्यामाथि छलफल हुने सर्वोच्च अदालतका सहायक प्रवक्ता बाबुराम दाहालले जानकारी दिए । यसैगरी न्याय सम्पादनलाई छिटो छरितो, निश्पक्ष र प्रभावकारी बनाउन भावी कार्ययोजनाको पहिचान गर्ने सम्मेलनको उद्देश्य रहेको उनले बताए ।  

सर्वोच्च अदालत, पुनरावेदन अदालत र जिल्ला अदालतमा रहेका सबै न्यायाधीश सहभागी हुनेसम्मेलनमा  भावी संविधानमा न्यायपालिकाको संरचनाः हाम्रो सरोकार र अपेक्षा ,  न्यायपालिकाको समसामयिक समस्या र चुनौती एवम् भावी कार्यदिशा ,  न्यायिक उत्तरदायित्व तथा न्यायाधीशको भावी आचारसंहितको प्रभावकारी कार्यान्वयन  र  न्यायपालिकाको तेस्रो रणनीतिक योजनाको कार्यान्वयनको अवस्था का विषयमा छलफल गरी प्रतिवेदन तयार पारिने सहायक प्रवक्ता दाहालले बताए । सम्मेलनमा बहाल रहेका ३२० न्यायाधीश र पर्यवेक्षकको सहभागिता रहने बताइएको छ । यसअघि २०६५ सालमा भएको पहिलो सम्मेलनले न्यायाधीशको आचारसंहिता पारित गरेको थियो ।

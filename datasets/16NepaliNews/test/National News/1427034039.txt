
﻿काठमाडौँ,  चैत ८ - दिगो विकासका लागि पानी  भन्ने नाराका साथ आइतबार विश्वभर पानी दिवस मनाइएको छ । मानव जीवनमा पानी र दिगो विकासको महत्वलाई उजागर गर्ने उद्देश्यका साथ सो दिवस मनाइएको हो । सन् १९९२ मा सम्पन्न वातावरण र विकाससम्बन्धी राष्ट्रसङ्घीय सम्मेलनले विश्व पानी दिवसका रुपमा मार्च २२ लाई मनाउने निर्णय गरेअनुरुप सो दिवस साताव्यापी रुपमा विभिन्न कार्यक्रमको आयोजना गरी मनाउन थालिएको हो ।

विकास निर्माणलाई दिगो र प्रभावकारी बनाउन पनि पानीको भूमिका नै महत्वपूर्ण रहेको तथ्यलाई सप्ताहले स्थापित गर्ने आयोजकले बताएको छ । मुलुकले चरम ऊर्जा सङ्कट व्यहोरी रहेको सन्दर्भमा पानीलाई सदुपयोग गरेर आर्थिक समृद्धितर्फ मुलुकलाई डोर्योउने लक्ष्य राखिएको छ । संसारभर कुल ९७.५ प्रतिशत पानी समुद्रको रहेको छ । त्यो पानी नुनिलो भएकाले पिउन, सिँचाइ र विद्युत् उत्पादनको लागिसमेत प्रयोग गर्न सकिदैन । पानीको सदुपयोग गर्न नसक्दा संसारभर नै समस्या बढ्दै गएको छ । अन्तर्राष्ट्रिय पानी व्यवस्थापन संस्थाका अनुसार प्रत्येक वर्ष एकजनाका लागि नौ हजार घनमिटर पानीको आवश्यकता पर्छ । संसारभर उपलब्ध भएका पानीमध्ये २.५ प्रतिशत मात्र पिउनयोग्य पानीको रुपमा रहेको छ । मुल, खोला, नदी, हिमनदीबाट उपलब्ध हुने पानी नै मानवीय प्रयोगका लागि उपयुक्त रहेको छ ।

पृथ्वीको उत्तरी तथा दक्षिणी ध्रुवमा उपलब्ध हुने पानी नै मानवीय उपभोगका लागि योग्य मानिएको छ । नेपालको हकमा प्रतिव्यक्ति कूल जलस्रोत उपभोग क्षमता तीन हजार ६०० घनमिटर पर्न आउँछ । तर हाम्रो देशमा हालसम्मको उपभोग दर भने प्रतिव्यक्ति ३९३.५ घनमिटर मात्रै रहेको छ । भारतमा प्रतिव्यक्ति ६४४ घनमिटर रहेको छ भने चीन ४१४.६, भुटान ६५५ र बङ्गलादेशको २२४.२ घनमिटर रहेको छ । नेपालमा छ हजारभन्दा बढी खोलानाला रहेका छन् । प्रतिवर्ष २७० अर्ब क्यूविक मिटर पानी बगेर जाने गरेको छ । 

पिउने पानीदेखि ८० लाख हेक्टर जमिनमा सिँचाइ गर्न र ८३ हजार मेगावाट विद्युत् उत्पादन गर्ने क्षमता मुलुकभित्रै रहेपनि नेपालले पानीको सदुपयोग गर्न नसकेको पानी विज्ञ महेन्द्र गुरुङको भनाइ छ । संसारभर १३ खर्ब ८६ अर्ब वर्गकिलोमिटर क्षेत्रमा पानी रहेको छ । औद्योगिक राष्ट्रको कहालीलाग्दो औद्योगिकरण, जलवायु परिवर्तन र तापमान वृद्धिका कारण पानीको परम्परागत मुल सुक्दै गएका छन् । 

पछिल्ला वर्षमा हिमनदी सुक्दै गएका छन् भने विश्वका करिब एक अर्ब मानिस पानीको समस्यामा परेका छन् । जलवायु परिवर्तले संसारभर पारेको प्रभाव, हरितगृह ग्यासको उत्सर्जन, हिमनदी र हिमताल फुट्ने खतरा बढेको सन्दर्भलाई मनन गर्दै अगाडि बढ्नु आजको आवश्यकता भएको बताउछन्  खानेपानी तथा ढल निकास विभागका महानिर्देशक रामदीप साह । नदीमा मानवीय अतिक्रमण बढेको, अनियमित तवरले भूमिगत पानी निकालिएको, पानीको  रिचार्ज  गर्नेतर्फ ध्यान नदिइएको, वर्षात्को पानी खेर गइरहेको अवस्थामा  पानी जीवन हो र विकास हो  भन्ने धारणा स्थापित गर्नका लागि पनि दिवस सहयोगी हुने गरेको छ ।

काठमाडौँ उपत्यकामा दैनिक पानीको माग ४० करोड लिटर छ भने आपूर्ति १२ करोड लिटर मात्रै रहेको छ । जनसङ्ख्याको चाप बढिरहेको अवस्थामा पानीका मुहान सुक्दै गएकाले भविष्यमा पानी उपभोग गर्न समस्या हुन सक्ने देखिएको छ । भएका स्रोतको संरक्षण हुन नसक्दा पाल्पा र रामेछापको सदरमुकाम सार्नुपर्ने बाध्यता पर्दै गएको र मध्यपहाडी क्षेत्रमा पानीको बढी समस्या देखिएको छ ।

काठमाडौँ उपत्यकामा प्रतिवर्ष २.५ मिटरका दरले भूमिगत पानी घट्दै गएको छ । सरकारको पछिल्लो एक तथ्याङ्कअनुसार यहाँ नौदेखि ६८ मिटर तल भूमिगत पानी गएको छ । काठमाडौँ उपत्यकामा बर्सेनि दश हजार नयाँ घर बनिरहेका छन् । हालकै अवस्था कायम रहे आगामी ३५ वर्षमा काठमाडौँमा खाली जग्गा भेट्न मुस्किल हुनेछ ।

संयुक्त राष्ट्रसङ्घका अनुसार ४० देखि ६० प्रतिशत पानी चुहावट र दुरुपयोग हुने गरेको छ । विश्वभर रहेका सात अर्ब जनतालाई २५ लिटरका दरले मात्रै पानी उपलब्ध गराउने हो भने एक खर्ब ७५ अर्ब लिटर पानी आपूर्ति गर्नुपर्ने हुन्छ । राष्ट्रिय जनगणना २०६८ अनुसार दुई करोड ६४ लाख ९४ हजार ५०४ नेपालीलाई प्रतिव्यक्ति २५ लिटरका दरमा पानी उपलब्ध गराउने हो भने ६६ करोड २३ लाख ७२ हजार ६०० लिटर पानी आवश्यक पर्छ ।

काठमाडौँ उपत्यकामा वर्षात्को बेला तीन खर्ब ५० अर्ब लिटर पानी बगेर जाने गरेको छ । त्यसमा २५ प्रतिशत मात्रै वचत गर्न सके वर्ष दिन भरी सहज रुपमा पानी उपलब्ध गराउन सकिन्छ । तर यसतर्फ सरकारले ध्यान दिन सकेको छैन । इसिमोडकाअनुसार हिन्दुकुश क्षेत्रमा मात्रै ६० हजार हिमनदीमा ६ हजार क्युबिक किलोलिटर पानी रहेको भएपनि समयमै विचार नपु& याउने हो भने त्यसबाट निम्तने समस्याले सम्पूर्ण विश्व जगतलाई पिरोल्नेछ । औद्योगिक राष्ट्रका कारण जलवायु परिवर्तनको असर देखिन थालेको छ र त्यसले पार्ने प्रभाव झन् भयावह हुन्छ ।

नेपाल खाद्य तथा गुण नियन्त्रण विभागका अनुसन्धान अधिकृत कृष्ण राईका अनुसार फोहोर पानीलाई पनि शुद्धीकरण गरेर पिउन योग्य नबनाउने हो भने समस्या झन् बढ्छ । जलस्रोतमा धनी भएको बताउने र केही काम नगर्ने तथा दाताको मात्र मुख ताक्ने प्रवृत्तिले नेपाल चार महिना बाढी पहिरो र आठ महिना खडेरीमा बस्न वाध्य भएका छ । सोचाइमा नै पहिले परिवर्तन गर्नु आवश्यक देखिएको पूर्वमन्त्री दीपक ज्ञवालीको भनाइ छ ।

द्रूतगतिमा बढ्दो सहरी जनसङ्ख्या, कारखाना र जलवायु परिवर्तनको अनिश्चितता, सहरी जल प्रणालीमा द्वन्द्व र प्राकृतिक प्रकोपमा अन्तर्राष्ट्रिय जगतको ध्यान खिच्न पानी दिवस सफल भएपनि प्रभावकारी कार्यान्वयनको लागि भने कुनै पनि उपलब्धि हुुन सकेको छैन ।


﻿भाद्र ११, काठमाण्डौं । संविधान सभामा २६ सभासद् मनोनयन गरी संविधान सभालाई पूर्णता दिने सवालमा सत्तारुढ नेपाली कांग्रेस र नेकपा एमालेका शीर्ष नेताहरुले कानुनविदहरुसंग परामर्श गर्नु भएको छ । प्रधानमन्त्री निवास वालुवाटारमा भएको परामर्शमा कानुन विदहरुले संविधान र सर्वोच्च अदालतको फैसलाको मर्मअनुरुप मनोनयनको काम अघि बढाउन कुनै समस्या नभएको सुझव दिनु भएको नेताहरुले जानकारी दिनु भएको छ । कांग्रेस उपसभापति रामचन्द्र पौडेलले सर्वोच्च अदालतको फैसलाको भावनालाई हेरेर निर्णयमा पुग्नुपर्ने धारणा आएको बताउनु भयो साथै यस अघि प्रत्यक्षमा चुनाव लडेका तथा समानुपातिकमा पर्न नसकेका राष्ट्रिय जीवनका विभिन्न क्षेत्र र वर्गका मानिसलाई पनि समेट्न सुझाव आएको उहाँले बताउनु भयो । एमाले उपाध्यक्ष भिम रावलले सभासद् मनोनयन गर्न तत्काल कानुनीरुपमा कुनै समस्या नरहेको कानुन विदहरुले सुझाव दिएको बताउनु भयो । कानुन, न्याय, संविधानसभा तथा संसदीय मामिला सम्बन्धी मन्त्री नरहरी आचर्यले अदालतबाट भएगरेको निर्णयलाई समेत ध्यान दिनु नै उपयुक्त हुने भएकाले कानुन व्यवसायीहरुसंग छलफल गरिएको बताउनु भयो । 

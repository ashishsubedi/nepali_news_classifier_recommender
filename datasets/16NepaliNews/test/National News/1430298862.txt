
﻿काठमाडौं : भूकम्पीय क्षति र मुलुकमा राहत तथा उद्धारका लागि विदेशी सेनाको उपस्थितिलगायत विषयमा मुलुकलाई जानकारी दिन संसद्को अधिवेशन बोलाउनुपर्ने सभामुखलगायतको मागलाई सरकारले अस्वीकार गरेको छ। उपप्रधानमन्त्री तथा गृहमन्त्री वामदेव गौतमले मंगलबार भएको राज्य व्यवस्था समितिको बैठकमा मुलुकमा संकटकाल घोषणा गरिएकाले कुनै पनि संसदीय समितिले आफूलाई छलफलमा बोलाउन नसक्ने बताए। 
 
सभामुखलगायत समितिका सदस्यहरूले संसद्को अधिवेशन बोलाई मुलुकलाई प्राकृतिक प्रकोप, जनधनको क्षति, जारी उद्धार कार्यबारे जानकारी दिन सरकारलाई दबाब दिएका थिए। गौतमले आफू कार्यवाहक प्रधानमन्त्री भएका बेला संकटकाल घोषणा गरेको जानकारी समितिलाई दिँदै महाभूकम्पको अवस्थाबारे आफूलाई समितिमा बोलाउनु अनुचित नहुने बताए।
 
विधि र प्रक्रियाबिनै संकटकाल लागिसकेको बताएपछि सभासद्हरू उनीप्रति आक्रोशित भएका थिए। छलफल गर्न पाउने अधिकारसमेत कटौती गरी एक महिनाका लागि संकटकाल लगाइएको गौतमको भनाइ थियो। उता, संकटकाल घोषणा गर्दा, सेना परिचालन गर्दा र नेपाली सेनाले विदेशी सेनासँग समन्वय गर्ने अवस्थामा पनि आफूलाई जानकारीसम्म नगराइएकामा राष्ट्रपति डा. रामवरण यादव रुष्ट छन्। 
 
संसदीय समितिमा सरकारले संकटकाल लगाएको बताइरहँदा संकटकाल घोषणा गर्ने संवैधानिक अधिकार पाएको आफूसँग कुनै सल्लाहसम्म नगरिएकोमा उनी रुष्ट भएका हुन्। सरकारले बेवास्ता गरेपछि सन्देश दिनकै लागि भए पनि गृह मन्त्रालयस्थित सूचना प्रविधि केन्द्रको मंगलबार भ्रमण गरेका उनले गृहमन्त्री गौतमलाई फोन गरी देशको यथार्थ जानकारी गराउन भनेको एक सल्लाहकारले जानकारी दिए। 
 
&#39;गौतमले म आउन नपाए पनि उच्चस्तरीय कर्मचारी पठाउँछु भनेका थिए तर कोही गएनन् त्यसैले राष्ट्रपतिले नै गृह मन्त्रालय भ्रमण गर्नुभयो&#39;, ती सल्लाहकारले भने। प्रधानमन्त्री विदेशबाट फर्केको तीन दिनसम्म पनि उनले राष्ट्रपतिलाई भेटी सेना परिचालनलगायतका विषयमा जानकारी गराएका छैनन्। गौतमको संकटकालको दाबीलाई सत्तासीन कांग्रेस, एमाले र प्रमुख विपक्षी एमाओवादीका सभासद्हरूले कडा प्रतिवाद गर्दै  संकटकाल नभई संकटग्रस्त क्षेत्र&#39; घोषणा गरिएको हुन सक्ने भन्दै ध्यानाकर्षण गराएका थिए। 
 
गौतमले कार्यवाहक प्रधानमन्त्रीको हैसियतमा आफ्नै अध्यक्षतामा बसेको मन्त्रिपरिषद् बैठकले संकटकाल घोषणा गरेको दाबी गरेपछि समिति सभापति दिलबहादुर घर्तीले संकटकाल नभई संकटग्रस्त क्षेत्र घोषणा गरिएको र संकटकाल लागेकै बेला पनि महाविपत्तिका विषयमा छलफल गर्न संसद्को अधिवेशन बोलाउन समितिको रुलिङ सुनाए। सत्तारूढ दलका नेताहरू माधवकुमार नेपाल र कांग्रेस नेता पूर्णबहादुर खड्काले पनि गौतमको भनाइप्रति आपत्ति जनाएका थिए। नेपालले त गौतमलाई व्यंग्य गर्दै आफू गृहमन्त्रीलाई खोज्दै हिँडेको तर तीन दिनदेखि नभेटेको भन्दै राहत वितरणमा उदासीनता देखाएको बताएका थिए।
 
एमाओवादी प्रमुख सचेतक गिरिराजमणि पोखरेलले जनप्रतिनिधिमूलक संस्था मजबुत बनाउने बेला संसद्को अधिकार कटौती गर्ने गरी संकटकाल घोषणा गर्नु सरकारको अलोकतान्त्रिक र निरंकुश चरित्र भएको बताएका थिए। &#39;संसद्को अधिवेशन बोलाएर छलफल गर्नुपर्ने बेला उपप्रधानमन्त्रीले समिति बैठक किन बोलाएको भन्दै प्रश्न गर्नु गैरजिम्मेवारीपन हो , पोखरेलले भने। कांग्रेस महामन्त्री खड्काले भूकम्प पीडितलाई राहत दिन नसक्दा सरकारप्रति जनताको आक्रोश बढेको बताएका थिए।  एमाओवादीका सन्तु दराई, कांग्रेसका नवीन्द्रराज जोशीलगायतका सभासद्हरूले भूकम्पपीडितको राहत र पुर्नस्& थापनामा सरकारको पहल सुस्त भएको भन्दै आलोचना गरेका थिए। 


﻿नेत्रविक्रम चन्द विप्लव नेतृत्वको नेकपा माओवादीको पहलमा गठित संघीय जनवादी मोर्चा, नेपालले आज भारतीय दुतवासलाई ज्ञापन पत्र बुझाएको छ । भारतले पछिल्लो समय दुई देशको सीमाको दसगजा क्षेत्रमा बनाइरहेको उच्च सडक, सीमा क्षेत्रमा भारतीय सीमा सुरक्षा बलबाट भइरहेका ज्यादती लगायतका विषयमा आपत्ती जनाउँदै मोर्चाले यो ज्ञापन पत्र बुझाएको हो ।  बुधबार दिउसो मोर्चाले नारा जुलुस सहित भारतीय दुतावासमा गएर तीन बुँदे ज्ञापनपत्र बुझाएको हो । भारतीय दुतावासलाई सम्वोधन गरिएको ज्ञापन पत्र बुझाउन मोर्चाका अध्यक्ष तिलक परियार महासचिव खुमा सुवेदीसहितको टोली पुगेको थियो । झण्डा, ब्यानरसहित नारा लगाउँदै गएको जुलुस दुतावासको गेटसम्म पुगेको थियो । त्यहाँबाट चार जना (अध्यक्ष तिलक परियार, महासचिव खुमा सुवेदी, सचिव विरबहादुर केसी र कोषाध्यक्ष गौरीनारायण मण्डल)लाई दुतावास भित्र छिराइएको थियो । सो क्रममा भारतीय दुतावासका प्रथम सचिवले टोलीलाई भेटेर ज्ञापन पत्र बुझेका थिए । सो क्रममा ज्ञापनपत्र बुझाउने टोलीका तर्फबाट तिलक परियार र मोर्चाका कोषाध्यक्ष गौरीनारायण मण्डलले आफ्नो विषय राखेका थिए भने दुतावासका तर्फबाट बोल्दै प्रथम सेक्रेटरीले आफूले राजदुतलाई मार्फत भारत सरकारसँग ज्ञापन पत्रमा उठाइएका विषयवस्तुको जानकारी दिने बताए । उनले आफ्ना तर्फबाट सबै प्रयास हुने बताउँदै तत्काल फाइनल राजदुतलाई दिने प्रतिवद्धता पनि गरेका थिए ।  अध्यक्ष तिलक परियार र महासचिव खुमा सुवेदीको हस्ताक्षर रहेको ज्ञापनपत्रमा भारतीय पक्षले अन्तराष्ट्रिय कानुन विपरित सीमा क्षेत्रमा एकपक्षीय रुपमा १४ वटा उच्च बाँध बनाएको उल्लेख छ । त्यसले नेपालको तराईको भूभाग डुबानमा पार्नुका साथै तराईमा बसोबास गर्ने नागरिकहरुको उठिवास हुने स्थिति पैदा भएको बताइएको छ । त्यसैगरी सुस्ता लगायतका ६८ ठाउँमा दशगजा क्षेत्रमा सीमा अतिक्रमण भएको, बाँकेको लक्ष्मणपुर बाँध र कलकलुवा तटबन्धले वर्षेनी त्यस क्षेत्रका जनता डुबानमा पर्दै आएको उल्लेख छ ।  पछिल्लो समय भारतले पूर्वदेखि पश्चिमसम्मको सीमा क्षेत्रमा उच्च सडक बनाइरहेको र त्यो सडकले नेपालबाट बग्ने साना र ठूला गरी ६० वटा नदीको प्राकृतिक वहाव रोकिन गइ तराई मधेशको ठूलो भूभाग डुवानमा पर्ने निश्चित रहेको बताइएको छ । त्यसैले यसलाई तत्काल रोकी सहमतिमा विकल्प खोज्न मोर्चाले आग्रह गरेको छ ।  त्यसैगरी सीमा क्षेत्रमा बसोबास गर्ने नेपालीमाथि भारतीय सीमा सुरक्षा बलका जवानहरुबाट भइरहेको ज्यादती तुरुन्त रोक्न पनि माग गरिएको छ । त्यस्तै सीमा नियन्त्रण र वर्कपरमिटको व्यवस्था गर्न पनि ज्ञापन पत्रमा माग गरिएको छ ।  त्यसैगरी महोत्तरी जिल्लाको सीमा क्षेत्रमा कैयौ पुस्तादेखि बसोवास गर्दै आएका मुसहर दलित वस्ती उठिवास लगाइएको र हालै बर्दियामा नेपालीमाथि भारतीय रेञ्जर फोर्सका जवानहरुले चलाएको गोली लागेर मृत्यु भएका व्यक्तिको विषयमा पनि छानविन गर्न माग पनि गरिएको छ । घटनाको छानविन गरी दोषीलाई कारवाही गर्न र पीडितलाई क्षतिपूर्ती दिन पनि माग गरिएको छ ।  भारतीय पक्षबाट सीमा क्षेत्रमा हुने गरेका ज्यादती तथा सीमा मिच्नेदेखि उच्च बाँध बनाएर नेपाली भूगोल डवानमा पार्ने गतिविधिप्रति अरुले त्यति विरोध नगरिरहेका यो मोर्चाले भने लिखित रुपमै ज्ञापन पत्र बुझाएको हो ।  ज्ञापनपत्र बुझाएपछि बाहिर गेटमा पुनः कोणसभाको आयोजना गरिएको थियो । कोणसभालाई मोर्चाका अध्यक्ष तिलक परियारले सम्वोधन गरेका थिए । सम्वोधनका क्रममा उनले भारतीय पक्षबाट भइरहेका सीमा अतिक्रमण, सीमामा नेपाली माथि भइरहेका ज्यादतीप्रति आपत्ती जनाएका थिए । साथै उनले अहिलेसम्म भएका असमान सन्धि सम्झौताहरु खारेज गरिनुपर्ने बताउँदै पञ्चशीलको सिद्धान्तका आधारमा दुई देशको नयाँ सम्बन्ध विकास गर्नुपर्ने बताए ।  यसैबीच मोर्चाले यही चैत २४ गते काठमाडौंमै यसै विषयमा बिभिन्न क्षेत्रका विज्ञहरुसँग बृहत अन्तरक्रिया कार्यक्रम गर्ने जनाएको छ । सो अन्तरक्रियामा सहभागी भइ आफ्ना धारणा राख्न पनि सबै देशभक्त तथा जनवादी बुद्धिजीवीहरुलाई मोर्चाले आह्वान गरेको छ ।  


﻿नेकपा माओवादीका सचिव नेत्रविक्रम चन्द  विप्लव ले आजदेखि कपिलवस्तुमा कार्यकर्ता भेला गरेका छन् । नेकपा माओवादीको हिजो र अस्तिको पोलिटब्युरो बैठकले पार्टी पद्धति विपरीत काम नगर्न निर्देशन दिए पनि पार्टी सचिव चन्दले भेला आयोजना गरेका हुन् । भोलि सकिने भेलामा प्रत्येक जिल्लाबाट वरिष्ठ सदस्य र मोर्चा प्रमुखको सहभागीता रहेको एक नेताले जानकारी दिए । यो भेलाले आगामी कार्यदिशा तय गर्ने बताइएको छ । पार्टी नेतृत्व जनविद्रोहका लागि तयार नभए यही भेला सशस्त्र विद्रोहको शुरुवात हुने उनीहरुको भनाई छ । 

स्थायी र पोलिटब्युरो बैठक वहिष्कार गरेपनि शनिबारका लागि डाकिएको केन्द्रिय समितिको बैठकमा भने चन्द सहभागी हुने बताइएको छ । आफ्नो कार्यक्रम पार्टीकै सल्लाहमा भेला गरिएको र त्यसले पार्टीलाई मजबुत ढंगले अगाडि बढाउने उद्देश्य लिएको असन्तुष्ट पक्षले बताएको छ । सशस्त्र संघर्ष वा शहरी विद्रोहको कार्यदिशाबारे विवाद बढेपछि त्यसलाई निर्क्यौल गर्न केन्द्रिय समितिको बैठक बोलाइनुपर्ने माग चन्द पक्षधरहरुले गर्दै आएका थिए। पछिल्लो ध्रुवीकरणले पहिलो संविधानसभाको विघटनपछि एकीकृत माओवादीबाट अलग्गिएको मोहन वैद्य नेतृत्वको नेकपा माओवादी फेरी फुटको संघारमा पुगेको शंका गर्न थालिएको छ।

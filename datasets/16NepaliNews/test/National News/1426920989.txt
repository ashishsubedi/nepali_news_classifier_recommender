
﻿पर्सा, ७ चैत - नेकपा एमालेका उपाध्यक्ष विद्या भण्डारीले एकीकृत नेकपा माओवादीले संविधान निर्माणमा ब्यवधान खडा गरेको आरोप लगाएकी छन्। प्रेस चौतारी नेपाल पर्साले शनिबार बिहान गरेको कार्यक्रममा उनले आफ्नो पार्टी सहमतिका लागि तयार रहेपनि एमाओवादीले अवरोध पुर्याएको बताएकी हुन। अधिकतम सहमति नभए प्रक्रियामा गएर भएपनि संविधान बनाउने पक्षमा आफुहरु लागि परेको उनको भनाइ छ। 


राज्यको पुन:संरचना बाहेकका बिषयमा आम सहमति जुटेको भएपनि एमाओवादीका कारण समस्या आएको उनको जिकीर छ। उनले आफ्नो पार्टी संघीयताको बिषयमा हदैसम्म लचक हुन तयार जानकारी गराईन्। हामीले सात प्रदेशको प्रस्ताव पेश गरिसकेको बताउदै  अपाध्यक्ष भण्डारीले भनिन् - राज्यको आयस्रोतका आधारमा चल्न सक्ने संघहरुको निर्माणका लागि त्यसबाट पनि घटाउनु परे आफ्नो पार्टी तयार छ।

उपाध्यक्ष भण्डारीले प्राकृतिक स्रोत र साधनले मुलुक सम्पन्न रहेको चर्चा गर्दै संविधान निर्माण नहुँदा अन्यौल भएकोले मुलुक आर्थिक सम्बृद्धितर्फ जान नसकेको बताइन। उनले संविधानसभाका सदस्यहरु नै ब्यवस्थापिका संसदको पनि सदस्य हुने ब्यवस्था प्राविधिक त्रुटी भएको बताइन।


﻿८ वैशाख, काठमाडाैं । । प्रधानमन्त्री सुशील कोइराला इन्डोनेसियाको जकार्ता र वाङ्डुङ सहरमा आयोजना हुने एसियाली अफ्रिकी सम्मेलनको ६०औँ तथा नयाँ एसियाली अफ्रिकी रणनीतिक साझेदारी (नास्प)को दसाैं वार्षिकोत्सवमा भाग लिने क्रममा मंगलबार बिहान थाइल्यान्डको बैंककबाट जाकर्तातर्फ प्रस्थान गरेका छन् ।

विश्व शान्ति तथा समृद्धि प्रवर्द्रधन गर्न दक्षिण दक्षिण सहयोग सबलीकरण  भन्ने नाराका साथ नास्पको दुईदिने अन्तर्राष्ट्रिय शिखर सम्मेलन जाकर्तामा भोलिबाट सुरु हुँदैछ भने एसियाली अफ्रिकी सम्मेलनको ६०औँ वार्षिकोत्सव वाङ्डुङ सहरमा वैशाख ११ गते आयोजना हुने छ । पहिलो सम्मेलन सन् १९५५ मा इन्डोनेसियाको वाङ्डुङ सहरमा भएको थियो भने सन् २००५ को अप्रिल २२ २४ मा आयोजना भएको एसिया अफ्रिकी सम्मेलनको ५०औँ स्मृतिसभाले नास्प सिर्जना गरेको थियो ।

प्रधानमन्त्री कोइरालाका साथमा परराष्ट्र सल्लाहकार दिनेश भट्टराई, प्रधानमन्त्री कोइरालाका जनसम्पर्क सल्लाहकार मृदुला कोइराला, निजी चिकित्सक प्राडा कविरनाथ योगी, शिष्टाचार महापाल अर्जुनकान्त मैनाली, प्रधानमन्त्री कोइरालाका स्वकीय सचिव अतुल कोइराला तथा परराष्ट्र मन्त्रालयका अधिकृत सहभागी छन् । प्रधानमन्त्री कोइराला सोमबार थाइल्यान्डको बैंकक पुगेका थिए ।

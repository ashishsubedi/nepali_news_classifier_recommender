
﻿५ फागुन, काठमाडौं । नेपाली कांग्रेसले केन्द्रीय सदस्य सुजाता कोइरालासहितका नेताहरुलाई कारबाही गर्न अनुशासन समितिले गरेको सिफारिस फिर्ता लिने भएको छ । पटक-पटक सर्दै आएको कांग्रेस केन्द्रीय कार्यसमितिको बैठक बुधबार बोलाइएको छ । स्रोतका अनुसार बुधबारको बैठकले अनुशासन समितिको कारवाही फिर्ता गर्ने सम्भावना छ ।

प्रधानमन्त्री एवं पार्टी सभापति सुशील कोइरालाले त्यसको संकेत गरिसकेका छन् ।  सभापतिले अब यसलाई कारबाही फिर्ता गरेर अघि बढ्दा ठीक हुन्छ भन्ने संकेत गर्नु भएको थियो,  एक नेताले भने- यसले सदस्यता नविकरणदेखि अधिवेशनसम्म नै असर गर्ने देखिएकाले होला ।  संविधानसभा निर्वाचनमा पार्टी उम्मेदवारलाई हराउन लागेको भन्दै अनुशासन समितिले कोइरालालाई तीन महिना निलम्बन गर्न सिफारिस गरेको थियो । पार्टी विधानमा अनुशासन समितिको प्रतिवेदन सार्वजनिक भएदेखि लागू हुने भनिएको छ । त्यस आधारमा कतिपय नेताहरुमाथि कारबाही लागू भइरहेको छ । तर, कोइरालासहितका नेताहरुमाथि भने त्यो लागू भएको छैन ।

महाधिवेशनको मिति तोक्ने तयारी

कांग्रेस केन्द्रीय कार्यसमितिको बैठकमा पार्टी महाधिवेशनको मितिबारे पनि छलफल हुनेछ । बिराटनगर विमानस्थलमा सञ्चारकर्मीहरुसँग कुरा गर्दै कांग्रेस नेता विमलेन्द्र निधिले बैठकमा महाधिवेशन मिति र कार्यातालिकाबारे छलफल हुने बताए । केन्द्रीय समिति बैठक भएकाले ७ गतेसम्मको पूर्व बसाई छोट्याएर आफू मंगलबार साँझ नै काठमाडौं फर्कने उनले बताए । सुशील कोइराला नेतृत्वको चार वर्षे कार्यकाल गत भदौमा नै सकिएको हो । २०६७ असोजमा भएको १२ औं महाधिवेशनमा शेरबहादुर देउवालाई पराजित गर्दै काइराला सभापतिमा निर्वाचित भएका थिए ।

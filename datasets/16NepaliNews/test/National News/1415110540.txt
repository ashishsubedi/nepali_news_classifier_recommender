
﻿काठमाडौँ - व्यवस्थापिका संसद्अन्तर्गतको कृषि तथा जलस्रोत समितिले काबेली  ए  जलविद्युत् आयोजनाका सम्बन्धमा पछिल्लो पटक अख्तियार दुरुपयोग अनुसन्धान आयोगले दिएको निर्देशनको छानबिन गर्ने भएको छ । समितिको आज सिंहदरबारमा बसेको बैठकले सबै प्रक्रिया पूरा गरी निर्माणको चरणमा प्रवेश गरेका आयोजनाहरुको अनुमतिपत्र खारेज गर्न ऊर्जा मन्त्रालयलाई दिएको निर्देशनले पारेको प्रभाव र लगानीकर्तामा परेको मनौवैज्ञानिक त्रासका सम्बन्धमा छानबिन गर्ने निर्णय गरेको समितिका सभापति गगन थापाले  जानकारी दिनुभयो ।

नेपाली प्रवद्र्धक बुटवल पावर कम्पनीको संयोजनमा विश्व बैंक, अन्तर्राष्ट्रिय मुद्रा कोषले लगानी गर्ने ३७.५ मेगावाट क्षमताको काबेली  ए  जलविद्युत् आयोजनाको काम अगाडि नबढेको भन्दै आयोगले केही समय पहिले अनुमतिपत्र खारेज गर्न ऊर्जा मन्त्रालयलाई निर्देशन दिएको थियो । ताप्लेजुङ र पाँचथर जिल्लामा काबेली नदीमा निर्माण हुने उक्त आयोजनालाई अगाडि बढाउन चालु आवको बजेट वक्तव्यमा समेत व्यवस्था गरिएको छ । सरकारले अन्तर्राष्ट्रियरुपमा गरेको आह्वानअनुसार न्यून बोलकबोल गर्ने बुटवल पावरले उक्त आयोजना प्राप्त गरेको थियो । 

सन् २०१२ को सेप्टेम्बरमा उत्पादन अनुमतिपत्र प्राप्त गरेको आयोजनाले एक वर्षभित्र विद्युत् खरिद सम्झौता(पिपिए) गरिसक्नुपर्ने थियो । नेपाल विद्युत् प्राधिकरणले समयमा निर्णय गर्न नसक्दा उक्त सम्झौता समयमै हुन सकेको थिएन । सुरुमा ३० मेगावाट क्षमतामा अगाडि बढाउन खोजिएको उक्त आयोजना पछि परियोजना विकास सम्झौता(पिडिए)मा संशोधन गरी ३७.५ मेगावाट बनाइएको थियो । कुल १० करोड २० लाख अमेरिकी डलर लागत रहेको आयोजनामा बुटवल पावरको २२ प्रतिशत इक्विटी रहेको छ भने सन् २०१३ नोभेम्बरमा विश्व बैंक र नेपाल सरकारबीच चार करोड डलर वित्तीय लगानी सम्झौतासमेत भइसकेको छ । यस्तै ३८ प्रतिशत आइएफसीले लगानी गर्नेछ । आयोजनाका लागि भनेर बुटबल पावरले नागरिकबाट केही सेयरसमेत उठाइसकेको छ । 

आयोजना अगाडि बढाउन जग्गा खरिदको कार्य लगभग अन्तिम चरणमा पुगेको छ भने २४ किलोमिटर पहुँच मार्गसमेत निर्माण भइसकेको छ । हालसम्म रु ५४ करोड खर्च भइसकेको र आगामी माघबाट निर्माण सुरु गर्ने लक्ष्य राखिएको छ । तर आयोगले आयोजनाको वास्तविक अवस्थाको मूल्याङ्कन नै नगरी  अनुमतिपत्र खारेज गर्ने निर्देशन दिएको भन्दै सांसदहरु ज्ञानेन्द्रबहादुर कार्की,अमृतकुमार बोहोरा, रेखा शर्मा, आनन्द पोखरेल, भवानीप्रसाद खापुङ, जमिन्द्रमान घलेलगायतले आपत्ति प्रकट गर्नुभएको थियो । 

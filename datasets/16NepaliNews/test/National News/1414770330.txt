
﻿काठमाडौँ - संविधानका विवादित विषयमा समान धारणा बनाउन प्रधानमन्त्री सुशील कोइरालाले विभिन्न दलका नेतासँग छलफल गर्नुभएको छ । प्रधानमन्त्री कोइरालाले राप्रपाका नेता सूर्यबहादुर थापालाई आफ्नो निवास बालुवाटारमा आज बोलाएर विवादित विषयमा समान धारणा बनाएर जाँदा अरु दलसँग पनि सहमति काम गर्न सकिने भएकाले समान धारणा बनाउन आग्रह गर्नुभएको थियो । समान धारणा बनाउने विषयमा तत्काल गृहकार्य थाल्न पूर्वप्रधानमन्त्री थापा सहमत हुनुभएको प्रधानमन्त्रीका प्रेस संयोजक प्रकाश अधिकारीले जानकारी दिनुभयो । 

छलफलका क्रममा राप्रपा नेपालका अध्यक्ष कमल थापाले गणतन्त्र, सङ्घीयता, धर्मनिरपेक्षतालगायत विषयमा अन्तिम निर्णय गर्नुभन्दा पहिले जनमतसङ्ग्रहमा जान आग्रह गर्नुभयो । त्यसैगरी मधेसी जनअधिकार फोरम नेपाल (लोकतान्त्रिक)का अध्यक्ष विजयकुमार गच्छदारले सङ्घीयताका विषयमा समान धारणा बनाउन आफूहरु तयार रहेको स्पष्ट पार्दै विवादित विषयलाई सहमतिमै टुङ्ग्याउन जोड दिइएको जानकारी दिनुभयो । प्रधानमन्त्री कोइरालाले अन्य दलका नेतासँग पनि परामर्श तथा छलफलाई निरन्तरता दिने जनाइएको छ । रासस


 

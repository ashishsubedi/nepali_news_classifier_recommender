
﻿मधेसी जनअधिकार फोरम नेपालका अध्यक्ष उपेन्द्र यादवले प्रचण्डको भूमिकामा ३० दलीय मोर्चाको भविष्य निर्धारित हुने बताएका छन् । प्रचण्डले सत्ता र मोर्चा रुपी दुई डुंगामा खुट्टा राखेको भन्दै उनले भने-अब दुई नाउमा खुट्टा राख्नु हुँदैन । कि आन्दोलन कि वार्ता मध्ये एक रोज्नुपर्छ । रिपोर्टर्स क्लब नेपालले बुधवार आयोजना गरेको साक्षात्कारमा फोरम अध्यष यादवले आन्दोलन तुहाएर गरेको गल्ती सुधारे मोर्चा एकताबद्ध रहने बताए । तर, विपक्षी मोर्चाको तर्फबाट अघि सारिएको नौबुँदे प्रस्तावबाट पछि हटेर आत्मसमर्पण गरेर संकट उत्पन्न भएको उनको भनाइ छ । वार्ताबाट आफूहरुको सवाल समाधान नहुने देखेपछि आन्दोलनमा गएको स्पष्ट पार्दै उनले प्रचण्डले अरुलाई उपयोग गर्छन् भन्ने थाहाँ हुँदा हुँदै पनि परिस्थितिका कारण सहकार्य गरेको वताए । नौबुँदे प्रस्ताव त्यागेर संविधान बनाउन खोजे मधेसी र जनजातीको छुट्टै मोर्चा बनाएर आन्दोलनमा जाने उनको चेतावनी थियो । मधेसी कमजोर नरहेको भन्दै उनले विजयकुमार गच्छारको एजेण्डा सत्ता र पैसा मात्रै भएकोले उनले आन्दोलन विरोधी कुरा गरेको आरोप लगाए । तराई, पहाड र हिमालमा अलग-अलग प्रदेश हुनु पर्ने भन्दै फोरम अध्यक्ष यादवले संघीयता थाति राखेर जारी हुने संविधान स्वीकार्य नभएको स्पष्ट पारे ।

 

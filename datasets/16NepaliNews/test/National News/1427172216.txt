
﻿९ चैत, काठमाडौं । महासचिव इश्वर पोखरेलले पेश गरेको कार्य बिभाजन प्रस्तावलाई माधव नेपाल पक्षले अस्वीकार गरेपछि एमाले स्थायी कमिटीको सोमबारको बैठकले नेताहरुको कार्य बिभाजन गर्न सकेन ।

सचिवालय बैठकमै असहमति जनाएका उपमहासचिव घनश्याम भुसाल र सचिव योगेश भट्टराईलाई नेपाल पक्षधर अन्य पदाधिकारीले पनि साथ दिएपछि निर्णय हुन नसकेको स्रोतले जनाएको छ ।

कार्य बिभाजन प्रस्ताव एकपक्षीय भएको भन्दै नेपाल पक्षधर पदाधिकारीहरुले नमान्ने बताएपछि अध्यक्ष केपी ओलीले महासचिव पोखरेलसँग पुनः छलफल गरेर मंगलबारको बैठकबाट टुंगो लगाउने निर्णय सुनाएका छन् ।

नेपाल पक्षले कार्य बिभाजनको समग्र प्रस्तावकै विरोध गरेको छ । तर संस्थापन पक्षले भने कुन ठाउँमा मिलेन त्यस विषयमा मात्र छलफल गरौं भन्ने प्रस्ताव राखेको छ ।

 कहाँ कहाँ मिलेन, त्यो ठाउँ र व्यक्तिका बारेमा महासचिवसँग पुनः छलफल गरेर पुनर्विचार हुने ठाउँमा पुनर्विचार गर्न अध्यक्षले निर्देशन दिनुभएको छ,  स्थायी समिति सदस्य किरण गुरुङले भने,  मंगलवारको बैठकबाट केन्द्रीय कमिटीका सबैको जिम्मेवारी तोकिन्छ । 

नेपाल पक्षले सबैभन्दा आपत्ति अन्चल इन्चार्जहरुको प्रस्तावमा जनाएको छ । महासचिव पोखरेलले एकपक्षीय रुपमा इन्चार्जको प्रस्ताव राखेको आरोप नेपाल पक्षको छ ।

अन्चल इन्चार्जमा को-को ?

महासचिव पोख्रेलले प्रस्तावमा मेचीमा हिक्मत कार्की, कोशीमा बिजय सुब्बा, सगरमाथामा रामपि्रत पासवान, जनकपुरमा योगनारायण यादव र बागमतिमा शेरबहादुर तामाङलाई इन्चार्ज बनाउने प्रस्ताव छ ।

त्यस्तै उपत्यकामा सानु श्रेष्ठ, गण्डकीमा मायानाथ अधिकारी, नारायणीमा काशिनाथ अधिकारी, धौलागिरीमा गणेश तिमल्सिना, लुम्विनीमा रामनाथ ढकाललाई प्रस्ताव गरिएको छ ।

राप्तीमा भागवत विश्वासी, भेरीमा यमलाल कँडेल, कर्णालीमा गोरखबहादुर बोगटी, सेतीमा कर्णबहादुर थापा र महाकालीमा गणेश ठगुन्नालाई अन्चल इन्चार्ज प्रस्ताव गरिएको छ ।

प्रस्तावित १५ मध्ये बागमतिका शेरबहादुर तामाङमात्र नेपाल पक्षका मानिन्छन् । यो प्रस्तावलाई नेपाल पक्षले ठाडै अस्वीकार गरेको छ ।

महासचिव पोखरेलले भने अन्चल इन्चार्जहरुमा पनि मधेसी तथा जनजाति नेताहरुको समावेसी नेतृत्व बनाउन र आवश्यकताका आधारमा प्रस्तावित गरिएको बताएका छन् ।
प्रस्तावित १५ इन्चार्जमध्ये तीनजना जनजाति, दुई मधेसी र एक दलित छन् । त्यस्तै महासचिव पोखरेलले केन्द्रीय कमिटीका सबै सदस्यहरुलाई जिम्मेवारी तोकेर प्रस्ताव गरेका छन् ।

सचिवहरुमध्ये पृथ्वीसुब्बा गुरुङलाई संगठन, प्रदीप ज्ञवालीलाई सचिवालय, योगेश भट्टराईलाई प्रचार, भीम आचार्यलाई राजकीय मामिला र गोकर्ण विष्टलाई मोर्चा संगठन प्रमुख जिम्मेवारी दिने प्रस्ताव महासचिव पोखरेलले गरेका छन् ।

एमालेमा महासचिव सांगठनिक पद भएकाले नेता कार्यकर्ताको कार्य बिभाजनको जिम्मा विधानले महासचिवलाई दिएको छ ।

 

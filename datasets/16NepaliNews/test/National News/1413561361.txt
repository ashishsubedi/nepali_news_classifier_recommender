
﻿काठमाडौँ, ३१ असोज - एकीकृत नेकपा(माओवादी)का अध्यक्ष पुष्पकमल दाहालले सहमतिबाटै संविधान जारी गर्न बल पुगोस् भनेर आफूहरू सडकमा आएको बताउनुभएको छ । एमाओवादी नेतृत्वको २२ दलीय मोर्चाले आज यहाँ आयोजना गरेको जनसभालाई सम्बोधन गर्दै उहाँले संविधान निर्माण प्रक्रियालाई सहज बनाउन र जनताको आवाजलाई सिंहदरबारसम्म पु-याउनु नै आन्दोलनको ध्येय भएको बताउनुभयो ।

सरकारमा रहेका दलले विगतमा आफूहरूसँग गरेको सम्झौता र सहमति कार्यान्वन गर्न आलटाल गरेकै कारण संविधान निर्माणमा गत्यावरोध भएको उहाँको भनाइ थियो । आन्दोलन गरेको नभई सडकबाट सरसल्लाह गरेको र द्वन्द्व बढाउन नचाहेको उल्लेख गर्दै उहाँले विगतका प्रतिबद्धतालाई अक्षरशः कार्यान्वयन गर्न सरकारमा रहेका दललाई आग्रह गर्नुभयो

पक्षमा संविधान बन्ने अवस्था नआए अन्तिम समयसम्म लड्न आफू तयार रहेको जानकारी गराउँदै अध्यक्ष दाहालले भन्नुभयो,   १२ बुँदे समझदारी, अन्तरिम संविधान, विस्तृत शान्ति सम्झौताको पूर्ण परिपालना होओस्, यदि त्यसो हुँदैन र उक्त सम्झौताअनुसारको संविधान बन्दैन भने आन्दोलनको विकल्प छैन, अन्तिमसम्म लड्न तयार छु ।  

नेपाली काँग्रेस र नेकपा(एमाले)का नेताले आफूलाई उच्चस्तरीय राजनीतिक समितिको संयोजक भएर आन्दोलन गर्दै हिँड्ने भनेर बारम्बार प्रश्न गरेको उल्लेख गर्दै उहाँले जनताका पक्षमा लड्दा समितिको धाक देखाइए आफूलाई समितिको संयोजकसमेत नचाहिएको बताउनुभयो ।   म अन्तिम समयसम्म जनताको पक्षमा उभिन्छु, मलाई समितिको संयोजक चाहिएन, म मजदुर, किसान, महिला, जनजाति र पीडितकै संयोजक बन्न तयार छु ।  

 दाहालले भन्नुभयो । मधेसी जनअधिकार फोरम नेपाल (लोकतान्त्रिक)का अध्यक्ष विजयकुमार गच्छदारले पहिचानसहितको राजनीतिक स्थायित्व आफूहरूको माग भए पनि सरकारमा रहेका दलको दम्भले वातावरण बिगारेको आरोप लगाउनुभयो । फोरमका अध्यक्ष उपेन्द्र यादवले जनताको कार्यसूचीलाई उपेक्षा गरेर संविधान बन्न नसक्ने तर्क गर्दै पहिचानको कुरा उठाउँदा जातिवादी नभन्न आग्रह गर्नुभयो ।


﻿एकीकृत नेकपा माओवादीका अध्यक्ष पुष्पकमल दाहालले ३० दलीय मोर्चाले आहृवान गरेको तीन दिने आम हड्ताल फिर्ता नहुने बताएका छन् । शनिबार ३० दलले गरेको अन्तरक्रियामा नागरिक समाज, उद्योगी लगायतले आमहड्ताल फिर्ता लिन र डा. गोविन्द केसीले जस्तै अनसन बस्न सुझाव दिएपछि प्रचण्डले मोर्चामा छलफल गर्ने बताएका थिए ।

तर, आइतबार पोखरामा अगुवा कार्यकर्ताहरुलाई सम्बोधन गर्दै प्रचण्डले आन्दोलन नरोकिने बताए । प्रधानमन्त्री सुशील कोइरालासँग आजै साँझ छलफल गर्ने कार्यक्रम भएपनि आमहड्ताल फिर्ता नहुने उनले बताए । देशी, विदेशी समुदायबाट हड्ताल फिर्ता लिन दबाव आईरहेपनि सहमति नभई हड्ताल फिर्ता नहुने उनाले बताए । यद्यपी दलहरुबीच सहमति भएमा भने हड्ताल तुरुन्तै फिर्ता हुने उनले स्पष्ट पारेका छन् ।

सहमति असम्भव छैन

कांग्रेस एमालेले वार्ताको औचित्य समाप्न पार्न खोजेको भन्दै प्रचण्डले आफ्नो पार्टी र मोर्चाले भने वार्ताको ढोका बन्द नगर्ने बताए । आइतबार नै समाज कास्कीको साधारणसभालाई सम्बोधन गर्दै प्रचण्डले कांग्रेस-एमालेले दुईतिहाईको दम्भ र अहंकार त्यागे सहमति जुट्ने दाबी गरे । उनले भने- गिरिजाले थालेको सहमति र सहकार्यको भाव वर्तमान कांग्रेस नेतृत्वले नबुझ्दा, अनि माधव नेपालले जस्तो अन्य नेताले नबुझेकाले सहमतिमा समस्या भो । 

माओवादीले जातीय राज्य बाँढ्न लाग्यो भनेर सत्तारुढ दलहरुले भ्रामक प्रचार गरेको भन्दै उनले एकल जातीय राज्यको पक्षमा नरहेको स्पष्ट पारे । पहिचानसहितको बहुजातीय राज्य बनाउन आफ्नो पार्टीले भूमिका खेलिरहेको उनले बताए । कार्यक्रममा प्रचण्डले देशभरका दाहालहरुलाई एकजुट बनाउन आग्रह गरे । प्रधानमन्त्रीलाई आजै भेटेर कास्कीमा दाहाल समाजको भवन बनाउन भूमिसुधारलाई भनिदिन आग्रह गर्ने भन्दै उनले १ लाख रुपैयाँ आफ्नो तर्फबाट दिने घोषणा गरे ।

 

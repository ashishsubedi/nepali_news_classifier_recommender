
﻿काठमाडौं,२३ बैशाख  मुलुक भुकम्पको विनाशकारी चपेटामा परेका बेला कतिपय शक्ति र व्यक्तिहरुले मुलुकको गोपनीयता र संवेदनशीलतालाई चुनौति दिदै मानवरहित यन्त्र आकाशमा घुमाउने गरेका छन् । मुलुक यस्तो गम्भीर संकटमा परेका बेला आकाशबाट अनधिकृत तस्वीर खिच्ने को हुन् भनेर सरकारले अनुसन्धान गरिरहेको छ । गृह र पर्यटन मन्त्रालयले यसलाई मौका छोपेर गरिएको ठूलो अपराधका रुपमा लिएका छन् ।

  नेपाल नागरिक उड्डयन प्राधिकरणले नेपालको आकाशमा अनधिकृत रुपमा मानवरहित यन्त्र(ड्रोन) उडान गराई नेपालका बहुमूल्य सम्पदाका तस्वीर लिने,निषेधित क्षेत्रको सूचना संकलन गर्ने र नेपालवारे गलत सूचना प्रवाह गर्ने काम भइरहेको जनाएको छ । प्राधिकरणले एक सूचना प्रकाशित गर्दै भनेको छ,  नेपाल सरकारको स्वीकृतिमा प्राधिकरणबाट उडान अनुमति लिई  राज्यको निषेधित क्षेत्र भनी तोकिदिएका क्षेत्र र विमानस्थल क्षेत्रबाहेक तोकिएका क्षेत्र र शर्तभित्र रही ड्रोन उडाउन पाइन्छ । अन्यथा ऐन बमोजिम कारवाही हुने छ ।   महाभुकम्प आएपछि मुलुकका संवेदनशील क्षेत्रहरुमा समेत त्यस्ता मानवरहित यन्त्र उडाएर तस्वीर लिने काम भइरहेको छ ।  

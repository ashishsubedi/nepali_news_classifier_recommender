
﻿काठमाडौं, चैत्र १७- एमाओवादी अध्यक्ष तथा ३० दलिय मोर्चाका संयोजक पुष्पकमल दाहाल प्रचण्डको प्रस्तावमा पूर्व निर्धारित आन्दोलनको साईज छोट्याएको प्रति मोर्चाका सदस्यहरुबीच मनमुटाव सुरु भएको छ । सत्तापक्ष नेपाली कांग्रेस(नेकपा एमालेले दुई तिहाई बहुमतको आडमा आफूहरुलाई माइनस गरेर संविधान लेखन प्रक्रिया अगाडि बढाएको आरोप लगाएर आन्दोलनमा होमिएका मोर्चामा आवद्ध केही मधेशवादी दलहरु प्रचण्डले आन्दोलनका कार्यक्रमहरुलाई छोट्याएको प्रति आक्रोशीत भएका हुन् ।

सत्तापक्ष दुई तिहाई बहुमतको दम्भमा संविधान जारी गर्न खोजेको आरोप लगाउँदै, त्यसका बिरुद्ध सदन तथा सडक दुवै ठाउँबाट एकै साथ बिरोध जनाउँने निर्णयका साथ एमाओवादी नेतृत्वमा रहेका ३० दलिय मोर्चाले पहिलो चरणको आन्दोलन समापन गरि दोस्रो चरणको आन्दोलनको आयोजना गरेको छ । पूर्व निर्धारित आन्दोलनमा प्रचण्डको प्रस्तावमा १९ गतेको नेपाल बन्दसहित २३ गतेसम्मको आन्दोलनका कार्यक्रम फिर्ता भएको छ । तर, २४ देखि २६ गतेसम्मको आमहड्ताल भने कायमै छ ।

आन्दोलन फिर्ताप्रति असन्तुष्टि जनाउँदै मोर्चाका नेताहरुले प्रचण्ड कांग्रेस र एमालेको जालमा फसेको टिप्पणी गरेका छन् । आन्दोलनका कार्यक्रमहरु सोंच बिचार गरेर नगरेका हुनाले अहिले आन्दोलन फिर्ता लिनु परेको दुखेसो मोर्चाका एक सदस्यले बताए । तर घोषणा भइसकेको आन्दोलन फिर्ता गरेर जनतालाई दुःख दिने बन्द मात्र राख्नु गलत भएको बिचार ति नेताले बताए ।

आन्दोलन फिर्ता लिएकोमा मधेशी जनअधिकार फोरम नेपालका अध्यक्ष उपेन्द्र यादव, सदभावनाका अध्यक्ष राजेन्द्र महतो, पासाङ सेर्पा लगायतका नेताहरुले प्रचण्डको प्रस्तावमा विरोध जनाएका थिए । सजिलै सँग नेपाली कांग्रेस र नेकपा एमालेले प्रतिपक्षको माग संवोधन नगर्ने निर्णयका आधारमै ३० दलिय मोर्चाले आन्दोलनका कार्यक्रमहरु सार्वजनिक गर्नुपरेको हो, मोर्चाका एक नेताले भने । नेपाली कांग्रेस र नेकपा एमाले सहमतिय संविधानको पक्षमा नरहेकाले हामीले आन्दोलन सार्वजनिक गरका थियौ, ती नेताले भने ।

आइतबारको लठी जुलुस र सोमबारको जिल्ला प्रशासन कार्यालय दिएको धर्नामा थोरै मात्र जनसहभागिता देखिएकाले प्रचण्डले आन्दोलन छेट्याएका हुन् । एमाओवादी वरिष्ठ नेता डा बाबुराम भट्टराई, उपाध्क्ष नारायणकाजी श्रेष्ठ, मधेशी जनअधिकार फोरम लोकतान्त्रिकका अध्यक्ष विजक कुमार गच्छेदार लगायतका नेताहरुको समर्थनमा प्रचण्डले आन्दोलन छोट्याएका हुन् ।

तर विजय कुमार गच्छेदारले कांग्रससँग मिलेर प्रचण्डलाई आन्दोलन छोट्याउन उक्साएको आरोप यादव र महतोको रहेको छ । आफूहरुलाई वाईपास गरेर गच्छेदार र प्रचण्डले सत्तापक्षसँग साँठगाँठ गरेको आरोप यादव र महतोको रहेको छ । आन्दोलन छोट्याउने निर्णय सँगै मोर्चाका नेताहरुबीच मनमोटाव सुरु भएको छ । 

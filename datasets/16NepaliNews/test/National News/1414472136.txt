
﻿संविधानका विवादित विषयमा अन्तिम निर्णय बैठक गर्ने भन्दै तीन राजनीतिक दलका नेताहरु पटकपटक वार्तामा बस्दै आएका छन् । जनतालाई निर्णायक भनिने यस्ता वार्ता कतिपय नेता खासगरी एमाले नेता केपी ओलीका लागि भने खेलबाड मात्र बन्ने गरेका छन् । अघिल्लो संविधानसभामा बाहिरै रहेर संविधानसभाको मजाक उडाउने ओलीले यसपालि भित्रै रहे पनि सहमतिलाई महत्व दिएका छैनन् । सधैंजसो ढिलो गएर छिटो हिँड्ने ओली सोमबार त बैठकमा गएनन्, अरु शीर्ष नेतालाई पनि पठाएनन् । नेताहरु बैठकमा नआउने र आए पनि गम्भीर वार्ता गर्न तयार नभएपछि संवाद समितिको संवाद समितिको म्याद फेरि सकिन लागेको छ ।

सिंहदरबार र बानेश्वरमा हुने बैठकमा नेता उदासीन भएपछि असोज अन्तिम र कात्तिक पहिलो साता गोकर्ण रिसोर्टमा बैठक डाकिएको थियो,तर निर्णायक भनिएका गोकर्णका तीनवटा बैठकमा पनि ओलीले समय नदिँदा नेताहरुबीच सघन छलफल नै हुन सकेको छैन । गोकर्णको पहिलो बैठक ३१ असोजको अपराह्न ४ बजे सुरु हुने भनिएको थियो,सबै नेता समयमै पुगे । तर पटकपटक फोन गरेपछि ओली साढे पाँच बजेमात्र बैठकस्थल पुगे । एमाले अध्यक्ष र संसदीय दलको नेता समेत रहेका ओली ढिलोगरी पुगेपछि सघन छलफल हुन सकेन,आजको नयाँ पत्रिका दैनिकमा खबर छ ।

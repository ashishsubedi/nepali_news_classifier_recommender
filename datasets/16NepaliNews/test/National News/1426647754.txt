
﻿सत्तारुढ दलहरु प्रक्रियामा गए एकीकृत नेकपा (माओवादी) संविधान सभा छाड्ने चेतावनी दिएको छ । मंगलबारबाट पार्टी मुख्यालयमा सुरु भएको केन्द्रीय समितिको बैठकमा बोल्ने नेताहरुले यस्तो चेतावनी दिएका हुन् ।  पहिलो चरणको आन्दोलनपछि सत्तारुढ र विपक्षी दलहरुबीच सुरु हुने भनिएको वार्तामा फेरि समस्या पैदा भएपछि एमाओवादी नेतृत्वको ३० दलीय मोर्चा दोस्रो चरणको आन्दोलनको तयारीमा जुटेको छ । सोही क्रममा एकीकृत नेकपा माओवादीले आफ्नो केन्द्रीय समितिको बैठक बोलाएको हो ।  पार्टी मुख्यालय पेरिसडाँडामा सुरु भएको बैठकमा पछिल्लो राजनीतिक घटनाक्रमबारे बिफ्रिङ गर्दै अध्यक्ष प्रचण्डले आन्दोलन र प्रक्रियाले मिल्ने ठाउँ नहुने बताएका थिए । उनले १४ चैतपछि दोस्रो चरणको निर्णायक क्रियात्मक आन्दोलनमा जाने र त्यसबेलासम्म कांग्रेस एमाले पनि संविधान निर्माणको प्रक्रियामा अगाडि बढे मिलनबिन्दु सकिने बताएका थिए ।  अध्यक्ष प्रचण्डले प्रष्ट रुपमा सत्तारुढ दलहरु प्रक्रियामा लागेमा आफूहरु संविधानसभामा नरहने बताएका थिए । त्यसबारेमा ३० दलमासमेत छलफल सुरु गरिएको जानकारी प्रचण्डले बैठकमा दिएका थिए । साथै उनले आफूहरुसँग अब सडकको बिकल्प मात्र बाँकी रहेको बताएका थिए । बैठकमा प्रचण्डले वार्ता र मिलनको सम्भावना कम रहेको प्रष्ट पारेका थिए ।    

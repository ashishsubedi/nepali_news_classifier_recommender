
﻿कांग्रेस, एमाले, एमाओवादी र मधेशी मोर्चाबीच निर्णायक मानिएको बैठक प्रधानमन्त्री निवास बालुवाटारमा शुरु भएको छ । विवादहरु साँघुरिएको र दलहरुबीच अनौपचारिक धेरै विषयमा सहमति भइसकेकाले आजको बैठकले संविधान निर्माणमा सहमति जुटाउने सम्भावना रहेको एमाले उपमहासचिव विष्णु पौडेलले बताए । यसअघि एमालेले नामांकन प्रदेशसभाले र सिमांकन विज्ञहरुको आयोगले गर्ने गरि ८ प्रदेशमा पनि जान सकिने निर्णय गरेको थियो । कांग्रेस र एमालेबीच आइतवार साँझ सोही सहमति भएको छ । अब दलहरुबीच सिमांकनको विषयमा छलफल चल्दैछ । 

एमाओवादी र मधेशी मोर्चाले सिमाना अहिलेनै टुंगो लगाउनुपर्नेमा जोड दिएका छन् । तर कांग्रेस एमालेले विज्ञहरुको आयोगबाट टुंगो लगाउदा राम्रो हुने बताइरहेका छन् । निर्वाचन प्रणालीमा प्रत्यक्ष निर्वाचित ६० प्रतिशत र समानुपातिकबाट ४० प्रतिशत हुने व्यवस्था गर्ने र समानुपातिकमा कुल मतको ५ प्रतिशत मत ल्याउने दलले मात्र सभासद पाउने कुरा नयाँ संविधानमा उल्लेख हुन लागेको छ । तर यसमा मधेशवादी र साना दलले अशन्तुष्टि जनाएका छन् । यति ५ प्रतिशतको थ्रेसहोल्ड राखियो भने अहिलेका एक दुई सिटवाला साना दलको अस्थित्व समाप्त हुनेछ ।

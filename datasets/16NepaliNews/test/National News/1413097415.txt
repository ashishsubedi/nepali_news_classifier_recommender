
﻿काठमाडौं- नेपाली कांग्रेसले पहिचान र सामर्थ्यलाई प्रमुख आधार बनाउँदै विद्यमान जिल्ला नटुक्रने गरी ६ वा ७ प्रदेशमा संघीय राज्य पुनःसंरचना प्रस्ताव अघि सारेको छ। प्रधानमन्त्री निवास बालुवाटारमा शनिबार सुरु भएको कांग्रेस संसदीय दल र केन्द्रीय समितिको संयुक्त बैठकमा कानुनमन्त्रीसमेत रहेका पार्टी केन्द्रीय सदस्य नरहरि आचार्यले प्रदेशको नाम, सिमाना र राजधानीसहितको प्रस्ताव छलफलका लागि पेस गरेका हुन्। 

प्रस्तावमा कुल जनसंख्याको एक प्रतिशतभन्दा बढी संख्यामा रहेका दुई वा त्यसभन्दा बढी जातीय, भाषिक तथा सांस्कृतिक समुदायको बसोबास, भौगोलिक र ऐतिहासिक निरन्तरतालाई ध्यानमा राखी सकेसम्म एउटै प्रदेश बनाउनुपर्ने पार्टी अवधारणा छ। खाकामा यसअघि राख्दै आएको मान्यताकै निरन्तरता छ। संविधानसभा निर्वाचनको घोषणापत्रमा कांग्रेसले सात प्रदेशको अवधारणा ल्याएको थियो। एकल पहिचानका आधारमा राज्य पुनःसंरचना गर्न नहुने र विद्यमान जिल्लालाई टुक्र्याउन नहुने कांग्रेस अडान यो खाकामा पनि कायमै छ। प्रदेश विभाजनमा प्राकृतिक स्रोतसाधनको उपलब्धता, प्रशासनिक सुगमता, आर्थिक सामर्थ्य र भौतिक पूर्वाधारलाई समेत विचार गर्नुपर्ने भन्दै कांग्रेसले दुई विकल्प अघि सारेको हो। दुवै विकल्पमा विद्यमान जिल्ला संरचना टुक्र्याइएको छैन। पहिलो ६ प्रदेशको विकल्पमा प्रादेशिक राजधानी तोकिएको छैन भने ७ प्रदेशको दोस्रो विकल्पमा प्रादेशिक राजधानीको नामकरणसमेत गरिएको छ।

 
पहिलो विकल्पको प्रारूप
६ प्रदेशको पहिलो विकल्पमा पूर्वी, पूर्वी तराई, राजधानी, पश्चिम, पश्चिम तराई र सुदूरपश्चिम प्रदेश छन्। पूर्वी प्रदेशमा ताप्लेजुङ, पाँचथर, इलाम, झापा, संखुवासभा, तेह्रथुम, भोजपुर, धनकुटा, मोरङ, सुनसरी, सोलुखुम्बु, ओखलढुंगा, खोटाङ र उदयपुर गरी १४ जिल्ला छन् भने पूर्वी तराई प्रदेशमा सप्तरी, सिरहा, धनुषा, महोत्तरी, सर्लाही, रौतहट, बारा र पर्सा गरी ८ जिल्ला छन्।  त्यस्तै, राजधानी प्रदेशमा रामेछाप, दोलखा, सिन्धुली, काभ्रेपलाञ्चोक, सिन्धुपाल्चोक, रसुवा, नुवाकोट, काठमाडौं, भक्तपुर, ललितपुर, धादिङ, चितवन र मकवानपुर गरी १३ जिल्ला छन्। पश्चिम प्रदेशमा गोरखा, मनाङ, लमजुङ, तनहुँ, कास्की, स्याङ्जा, पर्वत, म्याग्दी, मुस्ताङ, बाग्लुङ, गुल्मी, पाल्पा, अर्घाखाँची, प्युठान, रोल्पा, रुकुम र सल्यान गरी १७ जिल्ला छन्। पश्चिम तराई प्रदेशमा नवलपरासी, रुपन्देही, कपिलवस्तु, दाङ, बाँके, र बर्दिया गरी ६ जिल्ला छन् भने सुदूरपश्चिम प्रदेशमा सुर्खेत, दैलेख, जाजरकोट, डोल्पा, जुम्ला, हुम्ला, कालिकोट, मुगु, बझाङ, अछाम, बाजुरा, डोटी, बैतडी, डडेलधुरा, कैलाली, कञ्चनपुर र दार्चुला गरी १७ जिल्ला छन्।

दोस्रो विकल्प 
कांग्रेसले अघि सारेको सात प्रदेशको दोस्रो विकल्पमा सगरमाथा, जानकी, बागमती, गण्डकी, लुम्बिनी, कर्णाली र खप्तड प्रदेश छन्। सगरमाथा प्रदेशमा मेची, कोसी अञ्चल पूरै र सगरमाथाको पहाडी जिल्ला छन्। यो प्रदेशको राजधानी धनकुटा प्रस्ताव गरिएको छ। जानकी प्रदेशमा सप्तरीदेखि पर्सासम्म तराईका सबै जिल्ला राखिएको छ भने यसको प्रादेशिक राजधानी जनकपुर तोकिएको छ। बागमती प्रदेशमा जनकपुर अञ्चलको पहाडी जिल्ला, बागमती अञ्चलका सबै जिल्ला र नारायणी अञ्चलका चितवन र मकवानपुरलाई समेटिएको छ। प्रादेशिक राजधानी भने काठमाडौं रहने उल्लेख छ। त्यस्तै, गण्डकी प्रदेशमा गण्डकी, धौलागिरि अञ्चलका सबै जिल्ला र लुम्बिनी अञ्चलका पहाडी जिल्ला राखिएको छ भने प्रादेशिक राजधानी पोखरा तोकिएको छ। लुम्बिनी प्रदेशमा नवलपरासीदेखि बर्दियासम्म तराईका सबै जिल्ला समेट्दै प्रादेशिक राजधानी दाङ प्रस्ताव गरिएको छ। कर्णाली प्रदेशमा राप्ती र भेरी अञ्चलका पहाडी जिल्ला र कर्णाली अञ्चलका सबै जिल्लालाई राखिएको छ र प्रादेशिक राजधानी सुर्खेत तोकिएको छ। त्यस्तै, खप्तड प्रदेश (सेती महाकाली प्रदेश) मा सेती र महाकाली अञ्चलका सबै जिल्ला समेट्दै प्रादेशिक राजधानी दिपायल प्रस्ताव गरिएको छ। प्रदेशको नाम प्रादेशिक संसदले पारित गरी संघीय संसदबाट अनुमोदन नभएसम्म परिर्वतन गर्न सकिनेछैन। दुवै सदनले नाम परिवर्तनको प्रस्ताव दुई तिहाइबाट पारित गर्नुपर्नेछ। त्यस्तै, प्रदेशको राजधानी परिर्वतन गर्न प्रदेश सरकारको प्रस्तावमा प्रादेशिक संसदले निर्णय गरेअनुसार हुने कांग्रेसको प्रस्ताव छ भने नेपाली भाषाबाहेक प्रत्येक प्रदेशमा दुई भाषालाई प्रादेशिक भाषाको मान्यता दिने पनि उल्लेख छ। कांग्रेसले विशेष संरचना प्रस्ताव गर्दै प्रदेशभित्र आवश्यकता अनुसार नाम र क्षेत्राधिकारसहित कानुनअनुसार विशेष संरचना क्षेत्र घोषणा गर्न सकिने उल्लेख गरेको छ। मुुलुक संघीय संरचनामा गएपछि उत्पन्न हुने विवाद समाधान गर्न प्रधानमन्त्रीको संयोजकत्वमा रक्षा, गृह, अर्थ, संघीय मामिला र प्रदेशको मुख्यमन्त्री रहेको संयन्त्र गठन प्रस्ताव पनि कांग्रेसले अघि सारेको छ। कानुन र संवैधानिक विवादको निरूपण संवैधानिक अदालतले गर्ने प्रस्तावमा उल्लेख छ। 

सुधारिएको संसदीय व्यवस्था
कांग्रेसले प्रधानमन्त्रीमा निर्वाचित भएको एक वर्षसम्म अविश्वासको प्रस्ताव राख्न नपाउने संवैधानिक व्यवस्थासहित संसदबाट निर्वाचित कार्यकारी प्रमुख प्रधानमन्त्री बनाउने प्रस्ताव गरेको छ। उसले समावेशी प्रतिनिधित्वसहितको संसदीय शासन प्रणाली तथा कार्यकारी प्रमुखका रूपमा प्रतिनिधिसभाबाट बहुमत प्राप्त प्रधानमन्त्री रहने अवाधारणा अघि सारेको छ । 
प्रधानमन्त्रीमाथि एक वर्षपछि अविश्वास प्रस्ताव राख्दा वैकल्पिक प्रधानमन्त्रीको उम्मेदवार प्रस्तुत गर्नुपर्ने उल्लेख गर्दै प्रस्तावमा भनिएको छ, &#39;प्रधानमन्त्रीविरुद्ध अविश्वास प्रस्ताव एकपटक प्रस्तुत भइसकेपछि उही प्रधानमन्त्रीविरुद्ध एक वर्ष ननाघी पुनः अविश्वासको प्रस्ताव ल्याउन पाइनेछैन।&#39; प्रधानमन्त्रीले चाहेअनुसार सरकारको आकार बढाउन नदिन कांग्रेसले मन्त्रिमण्डलको आकारसमेत निर्धारण गर्नुपर्ने अवधारणा ल्याएको छ। उसले मन्त्रिमण्डलको आकार संघीय संसद सदस्य संख्याको १० प्रतिशतभन्दा बढी नबनाउने प्रस्ताव गरेको छ। मन्त्री हुन संसद सदस्य अनिवार्य हुनुपर्ने भन्दै कांग्रेसले अघि सारेको प्रस्तावमा भनिएको छ, &#39;संसदमा नरहेको व्यक्ति मन्त्री बने ६ महिनाभित्र सांसद बनिसक्नुपर्नेछ।&#39; संघीय संसद एवं प्रादेशिक संसदसहितको निर्वाचनमण्डलबाट राष्ट्रपति निर्वाचित हुने कांग्रेसको प्रस्ताव छ। त्यसरी निर्वाचित संवैधानिक राष्ट्रपति राष्ट्राध्यक्ष हुनेछन्। उपराष्ट्रपति चयन पनि राष्ट्रपति निर्वाचनकै अवधारणाबाट हुनेछ। 

केन्द्रमा दुई, प्रदेशमा एक सदन
कांग्रेसले केन्द्रमा प्रतिनिधिसभा र राष्ट्रिय सभा गरी दुई सदनात्मक व्यवस्था र प्रादेशिक सभामा एक सदन मात्र रहने प्रस्ताव अघि सारेको छ। उसले प्रतिनिधिसभाको निर्वाचन प्रत्यक्ष निर्वाचन प्रणालीबाट गर्ने प्रस्ताव गर्दै महिला र दलितका लागि तोकेर नै निर्वाचन क्षेत्र आरक्षित गर्ने प्रस्ताव गरेको छ। &#39;निर्वाचन क्षेत्र १ सय ७५ वटा हुनेछ। यसमध्ये ७५ जना समानुपातिक समावेशी उम्मेदवार र बाँकी जुनसुकै उम्मेदवार हुन सक्ने व्यवस्था पार्टीहरूले अवलम्बन गर्नुपर्ने संवैधानिक प्रावधान रहनेछ,&#39; कांग्रेसको अवधारणामा भनिएको छ, &#39;आरक्षण प्रत्येक निर्वाचनमा फरक फरक निर्वाचन क्षेत्रमा हुनेछ।&#39; त्यस्तै, कांग्रेसले राष्ट्रिय सभा बढीमा ७५ जनाको बनाउने प्रस्ताव गरेको छ। &#39;राष्ट्रिय सभाका लागि प्रादेशिक संसदबाट समान १० १० सदस्य तोकिएबमोजिमको निर्वाचनमण्डलबाट निर्वाचित हुनेछन्,&#39; प्रस्तावमा भनिएको छ, &#39;मन्त्रिपरिषदको सिफारिसमा राष्ट्रपतिले पाँच जना मनोनीत गर्नेछन्। प्रदेशबाट निर्वाचित सदस्यमध्ये प्रत्येक प्रदेशबाट ३ महिला र १ दलित अनिवार्य हुनुपर्नेछ।&#39; त्यस्तै, संघीय प्रतिनिधिसभाका एक सदस्य बराबर दुई जना रहने गरी प्रदेशसभाको २५ देखि ५० जनासम्मको बनाउने प्रस्ताव छ। &#39;फराकिलो राजनीतिक प्रतिनिधित्व हुने समावेशी निर्वाचन प्रणाली अंगीकार गरिनेछ,&#39; कांग्रेसले भनेको छ, &#39;प्रदेशसभाका कुल सदस्य संख्या बढीमा २० प्रतिशत नबढ्ने गरी प्रादेशिक मन्त्रिपरिषद गठन हुनेछ।&#39;

दस वर्षसम्म संवैधानिक अदालत
कांग्रेसले स्वतन्त्र न्याय प्रणालीको मूल्यमान्यतामा जोड दिँदै स्वतन्त्र र सक्षम न्यायपालिकाको परिकल्पना गरेको छ। संविधानको अन्तिम व्याख्या गर्ने अधिकार सर्वोच्च अदालतलाई नै रहने कांग्रेसको प्रस्ताव छ। केन्द्र र प्रदेश, प्रदेश र प्रदेश, प्रदेश र स्थानीय तहबीच क्षेत्राधिकारको विवाद समाधान गर्न संवैधानिक अदालत गठन गर्न कांग्रेस तयार भएको छ। तर, प्रधानन्यायाधीशको अध्यक्षमा संविधान जारी भएपछिको १० वर्षका लागि मात्र संवैधानिक अदालत गठन गर्नुपर्ने उसको प्रस्ताव छ। पाँच सदस्यीय संवैधानिक अदालतमा सर्वोच्चका वरिष्ठ दुई न्यायाधीश, सर्वोच्चका न्यायाधीश हुन योग्यता पुगेका संवैधानिक वा न्यायपरिषदद्वारा सिफारिस भएका दुई दुई कानुनविद सदस्य रहने प्रस्तावमा उल्लेख छ। त्यस्तै, सर्वोच्चको प्रधानन्यायाधीश संवैधानिक परिषदले नियुक्ति गर्ने र अन्य न्यायाधीश न्यायपरिषदले नै गर्ने प्रस्ताव गरिएको छ। संवैधानिक परिषदमा प्रधानन्यायाधीशको अध्यक्षतामा न्यायमन्त्री, सर्वोच्चका वरिष्ठ दुई न्यायाधीश र नेपाल बारको सिफारिसमा राष्ट्रपतिद्वारा नियुक्त एक सदस्य रहने कांग्रेसको प्रस्ताव छ। पार्टी प्रवक्ता दिलेन्द्रप्रसाद बडूले संविधानका अन्तर्वस्तुमा सभासदहरूको सुझाव आएपछि आइतबारसम्ममा पार्टीलेे आधिकारिक धारणा बाहिर ल्याउने बताए। सहमतिबाटै संविधान बनाउनुपर्छ भन्ने पक्षमा कांग्रेस रहेको जनाउँदै बडूले भने, &#39;आफ्नो धारणा तय गरेर अरू दलसँग सहमति जुटाउन यो छलफल सुरु भएको हो।&#39; 

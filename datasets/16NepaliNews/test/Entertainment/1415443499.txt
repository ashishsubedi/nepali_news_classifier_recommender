
﻿काठमाडौँ - चलचित्र तथा म्युजिक भिडियो निर्देशक आलोक नेम्वाङको पशुपति आर्यघाटमा अन्त्येष्टि गरिएको छ । बिहीबार साँझ राजधानीको धापासीमा ग्रान्डीभिल्लास्थित आफ्नै निवासमा झुन्डिएको अवस्थामा फेला परेका नेम्वाङको पशुपति आर्यघाटमा हिन्दू संस्कारअनुसार अन्त्येष्टि गरिएको हो । नेम्वाङलाई उहाँका काकाले दागबत्ती दिनुभयो । आर्यघाट लानुअघि नेम्वाङको शवलाई श्रद्धाञ्जलिका लागि नेपाल प्रज्ञा प्रतिष्ठानको प्राङ्गणमा राखिएको थियो ।

श्रद्धाञ्जलिका लागि संविधानसभाका अध्यक्ष सुवास नेम्वाङ, सूचना तथा सञ्चार मन्त्री डा मीनेन्द्र रिजाल तथा कलाकारहरुको उपस्थिति रहेको थियो । चलचित्र नुवाफूङमा प्रमुख भूमिकामा अभिनय गरेका नेम्वाङले नविन के भट्टराईको  लाखौँ पटक मैले  बोलको म्युजिक भिडियोबाट निर्देशन यात्रा सुरु गर्नुभएको थियो ।

उहाँले निर्देशन गर्नुभएको चलचित्र  सानो संसार  र  कोही मेरो  (चलचित्र) तथा  कसको आँखा लाग्यो बरै ,  न बिर्से तिमीलाई न पाएँ मितिलाई , सान्नानी तिमीलाई, र आखाँभरि आँशु किन....लगायतका म्युजिक भिडियो बजारमा आइसकेका छन् । नेम्वाङको निर्देशनमा बनेको चलचित्र  अझै पनि  आगामी फागुन दोस्रो साताबाट प्रदर्शनमा आउँदैछ । नेम्वाङले कान्तिपुर र इमेज टेलिभिजनबाट कार्यक्रम प्रस्तोता हुँदै निर्देशन र म्युजिक भिडियोमा प्रवेश गुर्नभएको हो 


﻿नायिका नीता ढुंगानाले आफ्नो प्रेमी सार्वजनिक गरेकी छिन् । रियल लाइफमा नीताका ब्वाइफ्रेन्ड हुन्  अमेश भण्डारी । नीताले आफ्नो आधिकारिक फेसबुक पेजमा आफू र अमेशको फोटो पोस्ट गरी  विथ माई लभ  लेखेकी छिन् । अमेश अभिनेता, गायक तथा संगीतकार हुन् । हाल सुटिङ भइरहेको दिनेश डिसीको फिल्म फूलैफूलको मौसम तिमीलाईमा नीता र अमेश जोडी भई अभिनय गरेका छन् । त्यसभन्दाअघि पनि नीता र अमेशले तँ, म र ऊ फिल्ममा सँगै अभिनय गरेका थिए ।  अमेश मेरो ब्वाइफ्रेन्ड हो,  आफू विगत तीन वर्षदेखि अमेशको प्रेममा रहेको खुलासा गर्दै नीताले भनिन्,  हाम्रो चिनजान पारिवारिक रूपमा भने सानैदेखि थियो । तर, भेट भने तीन वर्षअघि मात्रै भएको थियो ।

त्यसपछि हामी निकट हुँदै गयौँ ।  नीताले आफू र अमेशको भेट एक स्कुलको कार्यक्रममा भएको स्मरण गरिन् ।  पहिलो भेटमा हेराहेर मात्र भयो । पछि, कुराकानी हुँदै जाँदा प्रेममा पर्& यौँ,  नीताले भनिन्,  हामीबीच एकदमै अन्डरस्ट्यान्डिङ छ । उनी पनि फिल्ममै करिअर बनाउन चाहन्छन् । एक अर्कालाई हामीले निकै नजिकबाट बुझेकाले हरेक कुरा सजिलो भएको छ ।  काठमाडौं, कालीमाटीका अमेश पनि नीता र आफू गहिरो प्रेममा रहेको स्वीकार गर्छन् ।  नीता र म प्रेममा छौँ,  अमेश भन्छन्,  दुवैजना एकै क्षेत्रका भएकाले हामीलाई निकै सजिलो भएको छ ।  अझै केही समय प्रेममै मस्त हुने र आगामी वर्ष भने विवाहबन्धनमा बाँधिने योजना नीता अमेशको छ ।  बिहेचाहिँ अर्को वर्ष गर्नुपर्ला,  नीता भन्छिन्,  अहिले त हामी करिअरमै कन्सन्ट्रेट छौँ ।  तँ, म र ऊ तथा फूलैफूलको मौसम तिमीलाई पछि पनि नीता अमेशकै जोडी भई फिल्म खेल्ने भएकी छिन् ।

हामी दुवैलाई लिएर फिल्म बनाउने केही अफर छन्,  नीता भन्छिन्,  आफ्नो मान्छेसँग काम गर्दा निकै सहज हुन्छ ।  अफेयरको कुराले करिअरमा असर नपर्ने बुझाई नीताको छ ।  अफेयरको कुराले करिअरमा कुनै असर पर्दैन,  उनको दाबी छ,  हामी दुवैजना प्रोफेसनल कलाकार हौँ । अफेयर, बिहेपछि पनि फिल्म अभिनयमै रहनेछौँ । यो कुराले त झन् सजिलो पो हुन्छ त ।  उनी आफू र अमेशको सम्बन्धलाई दुवैको परिवारले स्वीकार गरिसकेको बताउँछिन् ।

 

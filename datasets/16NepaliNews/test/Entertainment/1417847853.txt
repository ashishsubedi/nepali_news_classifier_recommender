
﻿काठमाडौं । माओवादी पार्टीले १० वर्ष सम्म गरेका युद्धका प्रसंगहरुलाई समेटेर निर्देशक बिमल पौडेलले चलचित्र  जनयुद्ध  बनाउँदै गर्दा धेरैले अनुमान गरेका थिए  अब नेपाली फिल्मको पनि स्वरुप परिवर्तन हुन्छ ।  नेपाली चलचित्रले पहिचान स्थापना गर्न सकेन, सिंगो नेपाली फिल्म उद्योग हिन्दी फिल्मको ठिमाह उद्योग भयो भन्दै चिन्ता गर्ने बिमलले बनाएको चलचित्र  जनयुद्ध  ले राम्रो प्रसंसा पाएको थियो दर्शकवाट । फिल्ममा माओवादीले गरेको युद्धलाई महान नभनेर युद्धमा सामेल भएकाहरुको दुःखको एउटा पाटो पनि औल्याएको थियो । फिल्म निर्माणको अतिरिक्त नेपाली फिल्मलाई ब्यबस्थित गर्नुपर्छ भन्दै थुप्रै काम गरे । आम निर्देशकलाई भेला गराएर प्रसिद्ध निर्देशकवाट तालिम दिनेदेखि फिल्मको नीति निर्माणमा पनि पहल गरे । चितवनमा जन्मिएका बिमलले जनयुद्धको निर्माणसँगै काठमाडौलाई कर्मथलो बनाउने योजना बनाएका थिए । पछिल्लो फिल्म नागरिक बनाउदासम्म काठमाडौमा रहेका निर्देशक पौडेल अहिले चितवन फर्किएका मात्रै छैनन् । नयाँ ब्यापार सुरु गरेका छन्-राँगो पालन । गएको कात्तिकमा ५० वटा राँगा बेचेका पौडेल फागुन लगत्तै अर्को लट राँगापालन सुरु गर्ने योजनामा छन् ।  यो जाडोमा त्यति राम्रो हुँदैन भन्छन, त्यसकारण अर्को लट फागुन लागेपछि सुरु हुन्छ ।  अनलाइनखबरसंग कुरा गर्दै उनले भने । चितवनको आनन्दपुरमा अग्र्यानिक तरकारी खेती गर्ने पनि उनको योजना छ । केही साथीहरुको सहयोगमा अग्र्यानिक तरकारीको लागि माटो परिक्षण लगायतका विषयमा अध्ययन भइरहेको बताए । चितवनकै स्थानिय साथीहरुसँग मिलेर फिल्म पनि बनाउँदैछन् ।  जहाँ बसेर जे काम गरेपनि सिर्जना गर्न त छोड्नु भएन नि ।  विमलले भने  यहाँका साथीहरुसंग मिलेर फिल्म बनाउँदै छु प्रायः कलाकार पनि नयाँ नै हुन्छन् ।  उनले भने 


﻿भारतीय चर्चित अभिनेता अमिर खान आज कपिलवस्तु आउँदै हुनुहुन्छ । युनिसेफले जिल्लाको पकडी स्वास्थ्य चौकीमा पोषण संबन्धी राखेको कार्यक्रममा सहभागी हुन खान यहाँ आउन लाग्नु भएको हो । युनिसेफको पोषण सम्बन्धि कार्यक्रमको सद्भाव राजदुत समेत रहेका खानले कुपोषण विरुद्धको अभियानमा अभिप्रेरणा जगाउनका लागि त्यहाँ आउने कार्यक्रम तय भएको युनिसेफ स्रोतले जानकारी दिएको छ । काठमााडौ मंगलवार नै पुगिसकेका खान आज बिहान विशेष विमानबाट भैरहवा हुँदै पडकी आउने बताइएको छ । पकडीमा बिहान ८ बजे देखि ९ बजेसम्म उनी कार्यक्रममा सहभागी हुने छन् ।

 

अति कुपोषित जिल्लाको सुचीमा रहेको तथा बाल बिटा अभियान समेत लागु रहेको जिल्लामा खानले त्यस ईलाकाका महिला स्वंमसेविका, स्वास्थ्यकर्मी र समुदायसंग छुट्टाछुट्टै भेटघाट र छलफल गर्ने कार्यक्रम रहेको छ । उनी आउने कार्यक्रमलाई स्थानीय प्रशासन र युनिसेफले गोप्य राखेको छ । उनको सुरक्षाका लागि प्रहरीले भैरहवा बिमानस्थलदेखि पकडीसम्म मंगलवारदेखि नै ब्यापक प्रहरी परिचालन गरेको छ । कार्यक्रम स्थलमा मंगलबार साँझदेखि नै सुरक्षाकर्मी खटेका थिए । तोकिएका विशेष ब्यक्ति बाहेक अन्यलाई कार्यक्रम हल भित्र प्रवेश निषेध गरिएको छ ।


﻿नविन अर्याल
७ पुस, काठमाडौं । पर्यटकीय नगरी पोखरा बाहेकका ठाउँमा प्याराग्लाइडिङ उडाउने कम्पनीहरुले तीन वर्षसम्म कर छुट पाउने भएका छन् । पर्यटनमन्त्री आनन्दप्रसाद पोखरेलले सोमबार कर छुट दिने घोषणा गरेका हुन् ।
पोखराबाट प्याराग्लाइडिङ सेवालाई बाहिर स्थानान्तरण गर्न कर छुट दिन लागेको मन्त्री पोखरेलले बताए । पोखरामा अन्तर्राष्ट्रिय विमानस्थल बनेपछि त्यहाँको प्याराग्लाइडिङ पूर्ण रुपमा बन्द हुने हुँदा बाहिर स्थानान्तरण गर्न खोजेको उनको भनाई छ ।

पोखरामा प्याराग्लाइडिङ अत्यन्तै लोकपि्रय रहेको छ । अधिकांश प्याराग्लाइडिङ कम्पनी पनि पोखरामै केन्द्रीत रहेका छन् । पछिल्लो समय ललितपुर, धनकुटा, सुर्खेत, तानसेन, बन्दीपुर लगायतका ठाउँमा पनि व्यवसायीक प्यराग्लाइडिङ सुरु भएको छ ।
‘पोखरामा नयाँ एयरपोर्ट बनेपछि त्यहाँ प्याराग्लाइडिङ उडाउन पाइँदैन’ मन्त्री पोखरेलले भने- ‘मुलुकको मुख्य पर्यटकीय प्रोडक्टलाई बाहिर स्थानान्तरण गरेर भएपनि जोगाउनुपर्छ ।’ तीन वर्षसम्म कर छुट दिने मन्त्री पोखरेलको घोषणालाई प्याराग्लाइडिङ व्यवसायीले प्रशंसा गरेका छन् ।
‘मन्त्री ज्यूले गरेको कर छुटको घोषणा स्वागतयोग्य छ, यो निर्णयले हामीलाई थप उत्साहित बनाएको छ’ पोखराका प्याराग्लाइडिङ सञ्चालक बसन्त दवाडीले भने- ‘कर छुट पाइयो भने बाहिर प्याराग्लाइडिङ विस्तार गर्न हामी तयार छौं ।’
बाहिर प्याराग्लाइडिङ सञ्चालन गर्दा कर छुट पाइने भएपछि कम्पनीहरु आकषिर्त हुने मन्त्री पोखरेलले बताए । पोखराको सुन्दर शहर र फेवातालमाथि सेता हिमाल र प्राकृतिक दृश्यावलोकन गर्दै चराझैँ उड्न पाउँदा स्वदेशी तथा विदेशी पर्यटक निकै रमाउने गर्छन् ।
‘व्यावसायीहरु पोखरामा प्याराग्लाइडिङ उडाउन अनुमति मागिरहेका छन, तर त्यहाँ अनुमति दिन सकिने अवस्था छैन’ मन्त्री पोखरेलले भने- ‘यदि वाहिर प्याराग्लाइडिङ उडाउन कसैले अनुमति माग्छ भने कर छुट दिएर स्वागत गर्न तयार छौं ।’ पोखरामा तीन/चार वर्षभित्र प्याराग्लाइडिङ पूर्ण रुपमा बन्द गर्नुपर्ने हुँदा अनुमति दिन नचाहेको उनले बताए ।
अहिले पोखरा लगायतका विभिन्न ठाउँमा ४३ वटा कम्पनीहरुले प्याराग्लाइडिङ सञ्चालन गरिरहेका छन् । पाइपलाइनमा समेत रहेका समेत जोड्दा ६२ कम्पनी पुग्ने दवाडीले बताए । पोखरामा मात्र केन्द्रीत प्याराग्लाइडिङलाई देशभर पुर्‍याउन मन्त्रीको घोषणाले सहयोग पुग्नेछ ।
केही समय अघिसम्म फेवातालमा डुङ्ग चढ्न र हिमाल हेर्नका लागि पर्यटक पोखरा पुग्ने गर्थे । तर, पछिल्लो समय पर्यटक पोखरामा प्याराग्लाइडिङ र अल्ट्रालाइटमा चरोजस्तै उड्नका लागि पोखरा पुग्ने गर्छन् । प्याराग्लाइडिङ मासिएपछि पोखराको मूख्य आकर्षण सकिने छ ।
पोखरामा एयरपोर्ट बनाउनका लागि पोखरेली नै लागिपरेका छन् । त्यहाँका पर्यटन व्यवसायी पनि एयरपोर्ट बनेपछि पोखराको पर्यटनमा कायापलट हुने अपेक्षा गरिरहेका छन् । तर, पर्यटन विज्ञहरु भने पोखराको चिनारी प्याराग्लाइडिङ बन्द भएपछि नतिजा उल्टो आउने दाबी गर्छन् ।
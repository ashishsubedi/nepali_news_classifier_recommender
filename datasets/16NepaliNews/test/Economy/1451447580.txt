
﻿
झापा/ बंगलादेश सरकारले भूकम्पपीडितका लागि आठ महिनाअघि पठाएको चामल खाद्य संस्थान कार्यालय, झापाकै गोदाममा थन्किएको छ ।
खाद्य संस्थान कार्यालय मेची अञ्चल प्रमुख मार्कण्डेयप्रसाद उपाध्यायका अनुसार मुलुकको अहसज परिस्थितिका कारण ६१ हजार क्विन्टल चामल गोदाममै थन्काउनुपरेको हो ।
उनले बंगलादेश सरकारले भूकम्प प्रभावित क्षेत्रका लागि नेपाललाई प्रदान गरेको एक लाख क्विन्टल चालम पूर्वी नाका काँकडभिट्टा हुँदै गत जेठमा ल्याएर खाद्य संस्थान कार्यालय, मेचीको गोदाममा राखिएको जानकारी दिए । हालसम्म ३९ हजार क्विन्टल चामलमात्र प्रभावित क्षेत्रमा पठाइएको उनले बताए । उपाध्यायले भने, ‘हाम्रो खुसीले काम गर्ने कुरा आउँदैन । सरकारको नीतिअनुसार चल्नुपर्दा चामल गोदाममै राख्नुपरेको हो ।’
उनले सरकारले प्रभावित क्षेत्रमा चामल ढुवानीका लागि हरहर महादेव ढुवानी सेवा संघ हेटौँडासँग सम्झौता भइसकेको जानकारी दिए । उनले भने, ‘अब चाँडै प्रभावित क्षेत्रका पीडितसामु चामल पुग्नेछ ।’
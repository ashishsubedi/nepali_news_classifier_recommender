
﻿
नयाँ पत्रिकातेह्रथुम, १८ पुस
तराई बन्द र भारतको अघोषित नाकाबन्दीका कारण जिल्लाका बजारमा दैनिक उपभोग्य सामग्रीमा कालोबजारी हुन थालेको छ । नाकाबन्दीको बहाना देखाउँदै व्यापारीले पेट्रोलियम, खाना पकाउने ग्यास, दैनिक उपभोग्य वस्तु खाद्यान्न, नुन, तेललगायतमा कालोबजारी गरेका हुन् ।
बजारमा आपूर्ति व्यवस्था असहज भइरहेका वेला व्यापारीले दैनिक उपभोग्य वस्तुमा तेब्बर मूल्य लिई खुलेआम उपभोक्ता ठगिरहेका छन् । इन्धन अभावले खाद्यान्न ढुवानीमा समस्या देखाउँदै व्यापारीले सबैभन्दा बढी खानेतेल, नुन, दाल, चामल, गेडागुडी र अन्य खाद्य सामग्रीको अत्यधिक मूल्य बढाएका छन् ।
बजारमा खानेतेलको अभाव देखाउँदै ठूला ‘होलसेल’ व्यापारीले प्रतिलिटरमै ७० प्रतिशतभन्दा बढी मुल्य लिइरहेका छन् । अधिकतम खुद्रा मूल्य (एमआरपी)मा एउटा मूल्य निर्धारण गरे पनि बजारमा व्यापारीले पसलैपिच्छे फरक–फरक मूल्य लिई उपभोक्ता ठगिरहेका छन्,’ स्थानीय उपभोक्ताको गुनासो छ ।
प्रत्येक सामानमा २० प्रतिशतभन्दा बढी नाफा खान नपाउने कानुनी व्यवस्था भए पनि व्यापारीले खानेतेलमा ७० प्रतिशतसम्म मूल्य बढाएका छन् ।
२ महिनाअघि प्रतिलिटर १ सय २० रुपैयाँ पर्ने सनफ्लावर तेल मूल्य बढेर अहिले प्रतिलिटर ३ सय ५० रुपैयाँ पुगेको छ । चामलको मूल्य प्रतिबोरा २ देखि ३ सय रुपैयाँ बढेको छ ।
त्यस्तै, २५ रुपैयाँ रहेको नुनको मूल्य बढेर ४० रुपैयाँ पुगेको छ । नाकाबन्दीको बहाना देखाउँदै व्यापारीले स्टक सामानमा कालोबजारी गरी उपभोक्ता ठगिरहेको उपभोक्ताको गुनासो छ ।
बजारमा कालोबजारी चुलिँदै गएको भए पनि नियन्त्रण गर्न प्रशासनले भने कुनै पहल गरेको छैन । बजारमा खाद्यान्नसँगै पेट्रोलियम पदार्थ र खाना पकाउने ग्यासमा समेत कालोबजारी भएको छ । थेग्नै नसक्ने गरी बजारमा कालोबजारी बढ्दै गएपछि उपभोक्ताले सास्ती भोग्नुपरेको छ ।
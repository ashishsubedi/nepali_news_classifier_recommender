
﻿
नयाँ पत्रिका काठमाडौं, १७ पुस
सरकारले ग्रामीण क्षेत्रका किसानसम्म कृषि सूचना प्रबाह गर्न किसानलाई नि:शुल्क सिमकार्ड तथा एप्सको उपलब्ध गराउने भएको छ । किसानका समस्या समाधान गर्न तथा कृषिको आधुनिकीकरणमा सहजता ल्याउन नि:शुल्क सिम र एप्स वितरण गरिने भएको कृषि विकास मन्त्रालयले जनाएको छ ।
किसानलाई विशेष सूचना प्रवाह कार्यक्रमअन्तर्गत नेपाल टेलिकमले १ सय रुपैयाँ ब्यालेन्स भएको ५ हजार ५ सय वटा सिमकार्ड किसानलाई नि:शुल्क उपलब्ध गराउनेछ । यसका लागि कृषि विकास मन्त्रालय र नेपाल टेलिकमबीच सम्झौता भएको छ । सम्झौताअनुसार किसानलाई नि:शुल्क सिमको साथमा ‘हाम्रो कृषि’ नामक मोबाइल एप्लिकेसन, कृषि–पूर्व सूचना प्रणाली, टोल फ्री नम्बर (१६६००१७७७७९), अडियो नोटिस, कृषि इन्फो एसएमएसजस्ता सेवा उपलब्ध गराइनेछ । एन्ड्रोइड स्मार्ट फोन भएका किसानले ‘हाम्रो कृषि’ नामक एपबाट मौसमसम्बन्धी जानकारी, कृषि र प्रविधि, कृषि कार्यालयका नम्बर, बिमा अभिकर्तासम्बन्धी जानकारी र अन्य सफलताका कथाबारे जानकारी लिन सक्नेछन् । सम्झौताअनुसार प्रथम र दोस्रो चरणमा ८/८ जिल्ला र तेस्रो चरणमा ९ वटा जिल्ला गरी कुल २५ जिल्लामा कार्यक्रम सञ्चालन गरिनेछ ।
कार्यक्रमअन्तर्गत नेपाल टेलिकमले पहिलो चरणमा १ हजार ५ सय र दोस्रो चरणमा ४ हजार वटा सिम कार्ड कृषि व्यवस्थापन सूचना प्रणाली आयोजनामार्फत किसानलाई नि:शुल्क उपलब्ध गराउनेछ । वितरण भएका सिम तथा रिम कार्डमध्ये कृषि विकास मन्त्रालयले तोकिएका नम्बरमा मासिक रूपमा १५ एमबी डाटा नि:शुल्क उपलब्ध गराउनेछ । त्यसैगरी नोटिस बोर्ड सेवा तथा टोल फ्री सेवा पनि किसानलाई उपलब्ध हुनेछ । त्यस्तै, एसएमएसमार्फत कृषकले सूचना लिन ५ डिजिटको सर्टकोडसमेत मन्त्रालयलाई कम्पनीको प्रचलित दररेटमा उपलब्ध गराउने टेलिकमका सहप्रवक्ता डिल्लीराम अधिकारीले बताए ।
नेपाल टेलिकम र कृषि विकास मन्त्रालयबीच किसानलाई कृषिका लागि जलवायु तथा मौसमसम्बन्धी जानकारी दिने विशेष सूचना प्रदान गर्न बिहीबार सम्झौता भएको हो । सम्झौतामा टेलिकमका प्रमुख व्यवसाय अधिकृत राजेन्द्र नकर्मी र मन्त्रालयअन्तर्गतको कृषि व्यवस्थापन सूचना प्रणाली आयोजनाका निर्देशक शिवनन्द शाहले हस्ताक्षर गरेका छन् ।
सम्झौतापछि मन्त्रालयका सहसचिव डा. श्यामप्रसाद पौडेलले किसानलाई ‘कृषि, जलवायु र मौसम’सम्बन्धी विशेष सूचना प्रवाह कार्यक्रमबाट किसान लाभान्वित हुने बताए । टेलिकमका प्रमुख व्यवसाय अधिकृत नकर्मीले कम्पनीको संस्थागत सामाजिक उत्तरदायित्वअन्तर्गत कृषि क्षेत्रको विकास तथा किसानको हितका लागि नेपाल टेलिकमले सहयोग गरेको बताए ।
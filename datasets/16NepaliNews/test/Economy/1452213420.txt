
﻿विश्व बैंकले पनि घटायो आर्थिक वृद्धिको प्रक्षेपण
चालू आर्थिक वर्षमा नेपालको आर्थिक वृद्धि दक्षिण एसियामै कमजोर १.७ प्रतिशत हुने विश्व बैंकको प्रक्षेपण छ । सबैभन्दा राम्रो आर्थिक वृद्धि भारतको ७.८ प्रतिशत हुनेछ । भुटानको ७.२, बंगलादेशको ६.८, श्रीलंकाको ५.६ प्रतिशत वृद्धि हुने विश्व बैंकको प्रक्षेपण छ । आगामी वर्ष भने नेपालको आर्थिक वृद्धि सन्तोषप्रद हुने प्रक्षेपण विश्व बैंकको छ । नेपालको आर्थिक वृद्धिदर सन् २०१७ मा ५.८, ०१८ मा ४.५ प्रतिशत वृद्धिदर हुने आाकलन गरिएको छ ।
जनार्दन बराल/नयाँ पत्रिकाकाठमाडौं, २४ पुस
विश्व बैंकले चालू आर्थिक वर्षमा नेपालको आर्थिक वृद्धिको प्रक्षेपण घटाएको छ । भारतको नाकाबन्दीका कारण व्यापार अवरोध भएपछि नेपालको आर्थिक वृद्धि १ दशमलव ७ प्रतिशतमा सीमित हुने प्रक्षेपण विश्व बैंकले बिहीबार गरेको छ । यसअघि जुलाईमा विश्व बैंकले नेपालको आर्थिक वृद्धि ३ दशमलव ७ प्रतिशत हुने प्रक्षेपण गरेको थियो ।
भूकम्पपछिको अवस्थामा पनि नेपालको आर्थिक वृद्धि सन्तोषजनक नै हुने प्रक्षेपण गरेको विश्व बैंकले व्यापार अवरोधले अर्थतन्त्रमा खराब अवस्था आएको जनाएको छ । ‘अझै पनि मुलुकमा उल्लेख्य मात्रामा अनिश्चयको वातावरण रहेकाले आर्थिक वृद्धि १ देखि २ दशमलव ३ प्रतिशतको बीचमा रहने आँकलन गरिएको छ,’ विश्व बैंकले बिहीबार विश्वभर सार्वजनिक गरेको ‘ग्लोबल इकोनोमिक प्रोस्पेक्टस’मा उल्लेख छ । नाकाबन्दीपछिको अवस्थामा आर्थिक वृद्धि २ प्रतिशत हुने नेपाल सरकारले प्रक्षेपण गरेको छ । तर, नेपाल राष्ट्र बैंकले भने अर्थतन्त्र संकुचन हुने खतरा रहेको औँल्याएको थियो ।
भूकम्प, संविधान बनेपछि मुलुकमा भएको आन्दोलन तथा व्यापार नाका बन्दका कारण भएको इन्धन र खाद्यान्नको चरम संकटका कारण आर्थिक वृद्धि खुम्चिने विश्व बैंकले बताएको हो ।
भूकम्प र त्यसपछिको व्यापार अवरोध एवं मुलुकभित्रको आन्दोलनका कारण सरकारले खर्च गर्न नसकेको र आयोजनामा ढिलाइ भएको विश्व बैंकले बताएको छ । ‘गत वैशाखमा गएको भूकम्पका कारण मुलुकको कुल गार्हस्थ्य उत्पादनको एकतिहाइ नोक्सान भएको छ, पछिल्लो समय देखिएको व्यापार मार्ग बन्दले इन्धन र खाद्यान्नको चरम संकट देखापरेको छ । त्यसले पुनर्निर्माणको प्रयासमा गम्भीर धक्का लागेको छ,’ विश्व बैंकको ‘फ्लागसिप’ प्रतिवेदनमा उल्लेख छ ।
बजेट कार्यान्वयन, त्यसमा पनि पँुजीगत खर्च नहुनु नेपालको लामोसमयदेखिको चुनौतीका रूपमा रहेको विश्व बैंकले औँल्याएको छ । ‘भूकम्पपछिको पुनर्निर्माणको सुस्तता एवं राजनीतिक तनावले भूकम्पबाट पछारिएको अर्थतन्त्रलाई पुन: उठाउन झन् अप्ठ्यारो बनाइदिएको छ,’ विश्व बैंकले भनेको छ । सन् २०१५ मा नेपालमा राजनीतिक विवाद र अस्थिरताले अर्थतन्त्रमा उच्च जोखिम सिर्जना गरेको पनि विश्व बैंकको तर्क छ ।
नेपाल दक्षिण एसिमामै कमजोर
चालू आर्थिक वर्षमा नेपालको आर्थिक वृद्धि दक्षिण एसियामा नै कमजोर हुने देखिएको छ । यस वर्ष सबैभन्दा राम्रो आर्थिक वृद्धि भारतको ७ दशमलव ८ प्रतिशत हुने प्रक्षेपण विश्व बैंकको छ । भुटानको ७ दशमलव २, बंगलादेशको ६ दशमलव ८, श्रीलंकाको ५ दशमलव ६ प्रतिशत आर्थिक वृद्धि हुने विश्व बैंकको प्रक्षेपण छ ।
आगामी वर्षमा पनि नेपालको आर्थिक वृद्धि सन्तोषप्रद हुने प्रक्षेपण विश्व बैंकको छ । आगामी आव (२०१६)मा नेपालको आर्थिक वृद्धि ५ दशमलव ८ प्रतिशत र त्यसपछिको वर्ष (२०१७)मा ४ दशमलव ५ प्रतिशत हुने विश्व बैंकको आँकलन छ । विश्व बैंकका अनुसार गत वर्ष (२०१५)मा नेपालको आर्थिक वृद्धि ३ दशमलव ४ प्रतिशत भएको थियो ।
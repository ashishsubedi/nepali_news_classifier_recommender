
﻿कृष्ण रिजाल/नयाँ पत्रिकाकाठमाडौं, २४ पुस
सरकारले बन्द अवस्थामा रहेका कुनै पनि संस्थानलाई पूर्ण निजीकरणमा नलग्ने भएको छ । उत्पादनमूलक क्षेत्रमा आफ्नो उपस्थिति कायम राख्न सरकारले कुनै पनि संस्थानलाई पूर्ण निजीकरण नगर्ने भएको हो ।
उद्योगमन्त्री सोमप्रसाद पाण्डेले बन्द अवस्थामा रहेका नेपाल औषधि लिमिटेड, कृषि औजार कारखाना, बुटवल धागो, वीरगन्ज चिनी कारखानालगायत सरकारी संस्थानलाई निजीकरण नगरिने बताए । उनले सरकारले बन्द अवस्थामा रहेका सबै संस्थान पुनर्सञ्चालनका लागि तयारी गरिरहेको जानकारी दिए । ‘बन्द रहेका सबै संस्थानको पुनर्सञ्चालनको मोडालिटी तयार पारिँदै छ,’ उनले भने, ‘सरकारको स्वामित्व रहने गरी मात्रै पुनर्सञ्चालनको मोडालिटी तयार हुनेछ ।’ उद्योग मन्त्रालयको कार्ययोजना एवं प्रतिबद्धता सार्वजनिक कार्यक्रममा बिहीबार उनले यस्तो बताएका हुन् ।
खासगरी भूकम्प एवं नाकाबन्दीका समयमा औषधि, खाद्यान्नलगायत उपभोग्य वस्तुको अभाव देखिएका कारण उत्पादनमूलक क्षेत्रमा सरकारको उपस्थिति कायम हुनुपर्ने देखिएको उनले बताए । ‘अत्यावश्यक समयमा निजी क्षेत्रले समेत उत्पादन तथा वितरण गर्न सक्दैन,’ उनले भने, ‘त्यसैले कतिपय उद्योग निजी क्षेत्रलाई मात्रै जिम्मा दिन मिल्दैन ।’ सरकारले विभिन्न मोडालिटीमा संस्थानहरू आफैँ सञ्चालनमा ल्याउने जानकारी उनले दिए । यद्यपि, साझेदार, व्यवस्थापकलगायत विभिन्न रूपमा भने निजी क्षेत्रलाई ल्याउन सकिने उनले बताए ।
उनले सरकारी संस्थानलाई पूर्ण निजीकरणमा नलैजाने बताएका हुन् । यद्यपि, बन्द अवस्थामा रहेका संस्थान सञ्चालनका लागि तयार पारिएका मोडालिटीमा निजीकरणमा लैजानसमेत सकिने उल्लेख छ ।

﻿किरण आचार्य
काठमाडौं, ८ पुस  – सरकारले प्रतिबन्धित १६ विषादी प्रयोग नगर्न कृषकलाई सचेत बनाएको छ । विषादी ऐन ०४८ अनुसार प्रतिबन्धित विषादी आयात, खरिद–बिक्री र प्रयोग गर्न नपाइए पनि खपत नघटेपछि सरकारले सचेत गराएको हो ।
कृषि विकास मन्त्रालयअन्तर्गतको बाली संरक्षण निर्देशनालयले हालै ‘फोरेट’ नामक १६ औं विषादीमा प्रतिबन्ध लगाएको छ । निर्देशनालयले अहिलेसम्म १५४२ विषादी दर्ता गरेको छ । दर्ताबाहेका विषादी प्रयोग गर्न पाइँदैन ।
निर्देशनालयले मंगलबार पत्रकार सम्मेलन गरी प्रतिबन्धित विषादी प्रयोग निरुत्साहन गर्न र अन्य विषादी पनि तरिका मिलाएरमात्र प्रयोग गर्न आग्रह गरेको छ । विषादी सबैभन्दा बढी तरकारीमा प्रयोग भइरहेको अध्ययनले देखाएको छ ।
नेपालमा प्रतिहेक्टर ३९६ ग्राम विषादी प्रयोग हुँदै आएको छ । “अरु देशभन्दा नेपालमा विषादी प्रयोगदर निकै कम छ तर प्रयोगपछि पर्खनुपर्ने अवधिबारे ख्याल नगर्दा असर बढ्दो छ,” निर्देशनालयका निर्देशक डिल्लीराम शर्माले भने, “बाली काट्ने समयमा विषादी प्रयोग गर्ने, बिक्रीपूर्व विषादीमा डुबाउने, दर्ता नगरिएको विषादी प्रयोग गर्ने प्रवृत्ति रोक्नु अत्यावश्यक छ ।” विषादी प्रयोग न्यूनीकरणका लागि सचेतनामूलक कार्यक्रम सञ्चालन भइरहेको जानकारी दिँदै उनले सकेसम्म विषादीको विकल्प खोज्न आग्रह गरे ।
निर्देशनालयले मंगलबारदेखि ‘घातक विषादी प्रयोग निर्मूलीकरण गरौं— खाद्य स्वच्छता सुनिश्चित गरी मानव स्वास्थ्यको संरक्षण गरौं’ मूल नाराका साथ विषादी प्रयोगमुक्त सप्ताह मनाउँदैछ । सन् १९८४ मा भारतको भोपालमा विषादी चुहावटका कारण २० हजारको मृत्यु तथा ५ लाखभन्दा बढी घाइते भएको घटनालाई स्मरण गर्दै १९९८ देखि विश्वभर डिसेम्बर ३ मा विषादी प्रयोगमुक्त दिवस मनाइँदै आएको छ । निर्देशनालयले ३ वर्षदेखि पुस ८ देखि १४ सम्म विषादी प्रयोगमुक्त सप्ताह मनाउँदै आएको छ ।
नेपालमा प्रयोग हुने अधिकांश विषादी आयातीत हुन् । विषादी आयातमा मात्र गत वर्ष ५७ करोड रुपैयाँ बाहिरिएको निर्देशनालयको तथ्यांक छ । निर्देशक शर्माले गत वर्ष २१० मेट्रिक टन ‘खास विषादी’ नेपाल भित्रिएको बताए । यीमध्ये कीटनाशक १३८, रोगनाशक १६४, झारनाशक १०१ र अन्य ७ टन छन् । सबैभन्दा धेरै विषादी भारतबाट भित्रिन्छ ।
यस्ता हुन्छन् विषादीका असर
विषादीको अव्यस्थित प्रयोगले मानव स्वास्थ्यमा अल्पकालीन र दीर्घकालीन रोगको सम्भावना रहन्छ । रिंगटा लाग्नु, पेट बटारिनु, पक्षपात आक्रमण/मूच्र्छा पर्नु, पखाला लाग्नु, थाकेको महसुस हुनु, छाला लाटो हुनु, होस हराउनु, छाला फुट्नु/चिलाउनु/फोका आउनु, टाउको दुख्नु, छाला रातो/सेतो हुनु, वान्ता हुनु, लड्खडाएर हिड्नु, स्वाँ–स्वाँ हुनु, अनिन्द्रा बढ्नु, खोकी लाग्नु, आँखीभौं फर्फराउनु, छाती दुख्नु/गह्रौं हुनु, आँखा रातो हुनु, पोल्नु, आँसु बहनु, धमिलो देख्नु, माशंपेसी थाक्नु÷कम्पन हुनु, नाक पोल्नु, पातलो सिँगान बगिरहनु, वाकवाकी लाग्नु, बढी ¥याल चुहिनुलगायत अल्पकालीन असर हुन् ।
दीर्घकालीनमा क्यान्सर, ट्युमर, स्वासप्रश्वाससम्बन्धी रोग, स्नायुजन्य र व्यवहारजन्य असर (सुस्त मनस्थिति), शरीरिक विकासमा असर र जन्मजात अपांगता, प्रतिरोधी क्षमतामा ह्रास, प्यारालाइसिस (पक्षघात), वंशानुगत परिवर्तन, कलेजो खराबी, प्रजनन् क्षमतामा कमी वा बाँझोपन÷नपुंशकता, मानसिक असन्तुलन, एलर्जी आदि हुन्छन् ।
प्रतिबन्धित विषादी
क्लोरोडेन, डीडीटी, डाइअल्ड्रिन, इन्डिन, अल्ड्रिन, हेप्टाक्लोर, मिरेक्स, इन्डोसल्फान, टोक्साफेन, बीएचसी, लिन्डेन, फस्मामिडन, मिथायल माराथायन, अर्गेनोमर्करी क्लोराइड, मोनोक्रोटोफस, फोरेट
  १६ विषादी प्रयोग गर्नै हुन्न        
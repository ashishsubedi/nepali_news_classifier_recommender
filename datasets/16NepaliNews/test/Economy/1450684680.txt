
﻿कपिल कोईराला
काभ्रे, ६ पुस : अभाव भन्दै सर्वसाधरणले ग्यास नपाइरहेका बेला जिल्ला प्रशासन कार्यलय, प्रहरीकार्यालय लगायतका सरकारी कार्यलयलाई भने विक्रेतामार्फत सहजै ग्यास उपलव्ध गराइने गरेको खुलासा भएको छ ।
नासिकास्थान सा“गास्थित गौरीशंकर ग्यास उद्योगबाट जिल्ला प्रशासन कार्यलयले सुर्यविनायक ग्यास स्टोरबाट १० सिलिण्डर ग्यास लगेको भेटिएपछि विक्रेता प्रयोग गरेर प्रशासनले ग्यास लगेको खुलेको हो । नाकाबन्दीपछि विभिन्न नाका हुँदै पटक पटक काभ्रे भित्रेका बुलेट मध्येबाट प्रत्येक बुलेटमा न्यूनतम ६० वटा ग्यास प्रहरी, प्रशासन र विभिन्न निकायमा पुर्याइने गरेको हो ।
प्रशासनको बा १ झ ७०८२ नं को गाडिमा प्रशासनले ग्यास लगेको थियो । प्रशासन जस्तै जिल्ला प्रहरी कार्यालय काभ्रेले ९ वटा र खड्गदल गण धुलिखेलले ५ वटा विक्रेता बाटै ग्यास लगेको गौरी शंकर ग्यास उद्योगका फ्याक्ट्री प्रमुख रामनारायण चौधरीले जानकारी दिए । बुलेट आए नै पिच्छे प्रहरी र प्रशासनलाई ग्यास छुट्याउने गरेको उनको भनाई छ । आईतबार ग्यास लगेको प्रहरीले मंसिर ३ गते शुक्रवार हिमाल ग्यास बाटै अञ्चल प्रहरी कार्यालय बाग्मती, जिल्ला प्रहरी, जिल्ल प्रशासनको लागि भनेर ६० वटा ग्यास लगेका थिए ।
सगर ग्यास उद्योगबाट पनि प्रशासनले विभिन्न समयमा गरेर २ सय बढी सिलिण्डर लगिसकेको सगरमाथा ग्यास उद्योगका प्लान्ट मेनेजर रोशन नापितले स्वीकारे । नाकाबन्दी पछि विभिन्न समयमा काभ्रेमा आएका ग्यासबाट प्रहरी र प्रशासनले मात्रै करिब १ हजार ग्यास सिलिण्डर लगिसकेका छन् । काभ्रेमा हिमाल, सगर, चण्डी र सूर्य ग्यास उद्योग छन् । ती ग्यास उद्योगबाट पनि आए नै पिच्छे विभिन्न सेटिङ मिलाएर प्रशासन र प्रहरीकोमा ग्यास लाने गरिएको छ ।

  वितरक मार्फत ग्यासमा मनोमानी        
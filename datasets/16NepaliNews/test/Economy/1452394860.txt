
﻿सुदीप सिवाकोटी/नयाँ पत्रिकामकवानपुर, २५ पुस
लामो समयदेखि जारी तराई आन्दोलन र भारतको अघोषित नाकाबन्दीका कारण सहज यातायात सञ्चालन हुन नसक्दा यातायात क्षेत्रमा गरेको लगानी डुब्ने अवस्था आएको व्यवसायीले गुनासो  गरेका छन् ।
नेपालको सार्वजनिक यातायात क्षेत्रमा निजी क्षेत्रबाट भएको लगानीको ठूलो हिस्सा आन्दोलन र नाकाबन्दीका कारण डुब्ने अवस्थामा पुगेको उनीहरूले बताएका हुन् ।नारायणी यातायात व्यवसायी संघको २९औँ साधारणसभामा सहभागी हुन हेटौँडा आएका मुलुकभरका यातायात व्यवसायीले तराई आन्दोलनका कारण यातायात व्यवसाय धरापमा परेको बताए ।
सरकारले छुट्टै यातायात मन्त्रालय गठन नगरे चरणबद्ध आन्दोलनमा उत्रने व्यवसायीले जानकारी दिए । भारतीय गाडीले जति ओभरलोड बोके पनि छुट दिने, तर नेपाली गाडीले तौलअनुसार बोक्दा पनि जरिवाना गरिँदै आएको उनीहरूले बताए ।
नेपालमा भाडामा मालसामान बोक्ने सवारी तौलपुलमा जोखेर क्षमताबराबर बोक्दा पनि जरिवानामा पर्ने, तर भारतीय गाडीले खुलेआम ओभरलोड बोक्दा पनि सरकारले कारबाही गर्न नसकेको यातायात व्यवसायीको गुनासो छ ।
संघको २९औँ वार्षिक साधारणसभा उद्घाटन अवसरमा उपप्रधान, परराष्ट्र तथा स्थानीय विकासमन्त्री कमल थापाले सरकारले नाकाबन्दी तथा भूकम्पका कारण धराशयी उद्योगलाई राहत दिन पुनरुद्धार कोष स्थापना गर्न लागिएको जानकारी दिए । उनले तराईमा जारी बन्दहडताल र नाकाबन्दीका कारण यातायात व्यवसायीको लगानी जोखिममा परेकाले सरकारले उचित क्षतिपूर्ति दिने आश्वासन दिए ।
सांसद ईन्द्रबहादुर बानियाँ, अनन्त पौडेल, रामनारायण बिडारी, मकवानपुर उद्योग वाणिज्य संघ अध्यक्ष राजकुमार न्यौपाने, यातायात व्यवसायी प्रमोदसिंह रानाभाटलगायतले यातायातमा देखिएका समस्या समाधानका लागि पहल गर्न सरकारसमक्ष माग गरेका थिए ।
कार्यक्रममा नेपाल ट्रक यातायात व्यवसायी महासंघ अध्यक्ष अर्जुन रानाभाटले यातायात व्यवसायीका समस्या समाधान गर्न छुट्टै यातायात मन्त्रालय निर्माण हुनुपर्ने माग गरे । कार्यक्रममा नारायणी यातायात व्यवसायी संघ अध्यक्ष बद्रीप्रसाद चौलागाईंले सरकारले विभिन्न बहानामा यातायात व्यवसायीलाई दु:ख दिँदै आएको गुनासो गरे ।

﻿काठमाडौं, २० पुस – सरकारले खाद्य पदार्थको प्याकेजिङ, लेबलिङ तथा विज्ञापनसँग सम्बन्धित छुट्टै नियमावली ल्याउने भएको छ । खाद्य पदार्थको अव्यवस्थित उत्पादन तथा बजारीकरणका कारण उपभोक्ता ठगिने क्रम बढिरहेको भन्दै कृषि विकास मन्त्रालयअन्तर्गतको खाद्य प्रविधि तथा गुण नियन्त्रण विभागले नयाँ नियमावलीको खाका बनाउन थालेको हो ।
नयाँ नियमावलीले खाद्य पदार्थको अव्यवस्थित विज्ञापनलाई नियमन गर्नेछ, जुन अहिलेसम्म कुनै पनि नियमावलीले समेटेको छैन । हालको खाद्य नियमावलीले लेबलिङ, प्याकेजिङ र विज्ञापनको नियमनका विषयमा स्पष्ट व्यवस्था गर्न नसकेको भन्दै यसै आर्थिक वर्षमा तयार हुने गरी नयाँ नियमावलीको तयारीमा लागेको विभागले जनाएको छ ।
अहिलेसम्म प्याकेजिङ र लेबलिङसँग सम्बन्धित छुट्टै नियमावली नहुँदा उत्पादित वस्तुको उत्पादन मिति, उपभोग्य मिति, मूल्य, त्यसमा प्रयोग भएको वस्तुहरू स्पष्ट नलेख्नेदेखि बिनालेबलका उत्पादनसमेत बजारमा पुग्ने गरेको गुनासो उपभोक्ताको रहँदै आएको छ ।
विभागले नियमावली तयारीका लागि आइतबारदेखि सरोकारवाला निकायसँग छलफल थालेको छ । “सरोकारवाला निकायसँगको छलफल र प्रतिक्रियालाई समेत समेटेर नियमावलीको मस्यौदा तयार पार्ने काम भइरहको छ,” मस्यौदा तयारीका लागि प्राविधिक समितिका प्रमुख तथा विभागका पूर्व उपमहानिर्देशक गणेश दवाडीले सरोकारवालासँगको अन्तरक्रियामा भने, “अन्तर्राष्ट्रिय मापदण्ड, सन्धी–सम्झौता र विकसित राष्ट्रको अभ्यासबाट समेत सहयोग लिएर दस्तावेज तयार गर्दैछौं ।” विशेषगरी आयात हुने खाद्य पदार्थ अव्यवस्थित बिक्री भइरहेको बताउँदै उनले आयात व्यवस्थित र यहाँ उत्पादित वस्तुको गुणस्तरमा सुधार ल्याउनसमेत नियमावली सहयोगी हुने बताए ।
हालको खाद्य नियमावली ४५ वर्ष पुरानो भएकाले नयाँ विषयवस्तु समेट्न नसकेको भन्दै उनले पुरानो नियमावलीमा भएको आवश्यक कुरालाई निरन्तरता दिँदै नयाँ विषयवस्तु अद्यावधिक गरिने बताए । नियमावली लागू भए खाद्य वस्तु उत्पादकहरुले प्याकेजिङ गर्ने कच्चा पदार्थ तथा उपकरणसमेतको अवस्थाबारे सरकारी निकायलाई जानकारी गराई तोकिएको मापदण्डअनुरूपमात्र प्याकेजिङ गर्नुपर्नेछ ।
उत्पादित वस्तुको लेबललाई थप व्यवस्थित गर्दै उत्पादकले स्पष्ट भाषामा बुझिने गरी वस्तुको तौल, उत्पादन तथा उपभोग्य मिति, मूल्यका अलावा सो उत्पादनमा प्रयोग भएको वस्तुहरुका बारेमा पनि प्याकेटबाहिर स्पष्ट लेख्न बाध्यकारी हुनेछ । नियमावलीले खाद्य पदार्थको भ्रामक विज्ञापन गर्न पनि निरुत्साहन गर्नेछ । नियमावलीले ‘लेबलिङ’लाई उपभोक्ताको सूचनाको हकका रूपमा स्थापित गरी लागू गर्न भूमिका खेल्ने विश्वास लिइएको विभागले जनाएको छ । विभागले आवश्यक सल्लाह सुझावका लागि उद्योगी, उपभोक्ता अधिकारकर्मी, सरकारी तथा गैरसरकारी निकाय तथा उपभोक्तालाई आग्रह पनि गरेको छ ।
  प्याकेजिङ, लेबलिङ र विज्ञापनको छुट्टै नियमावली ल्याइने        
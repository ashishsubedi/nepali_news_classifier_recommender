
﻿मोहन गुरुङ
काठमाडौं, ८ पुस – भारत र चीनलगायत विकसित मुलुकले अब ३ वर्षभित्र कृषिजन्य वस्तु निर्यातमा दिएको अनुदान हटाउनुपर्ने भएको छ । केन्याको नैरोबीमा भएको विश्व व्यापार संगठन (डब्लूटीओ)को १०औं मन्त्रीस्तरीय बैठकले कृषि क्षेत्रमा दिँदै आएको निर्यात अनुदान विकसित मुलुकले तत्काल र विकासशील मुलुकले सन् २०१८ भित्र हटाउनुपर्ने प्रावधान पारित गरेको हो ।
निर्यात अनुदान घटाएपछि विदेशी वस्तु महँगो भई नेपाली कृषिजन्य वस्तुले प्रतिस्पर्धा गर्न सक्नेछ । भारतले निर्यातमा बढी अनुदान दिएकै कारण नेपाली वस्तुभन्दा सस्तो छ । यही कारण भारतबाट कृषिजन्य ंंंंंंंंंंंंंवस्तुको आयात बढेको बढ्यै छ । भारतबाट वार्षिक झन्डै १ खर्ब रुपैयाँको आयात हुने गर्छ । नेपालले भने अल्पविकसित मुलुकको भएका कारण निर्यात अनुदान हटाउनुपर्नेछैन ।
“निर्यात अनुदान हटाउनु कृषि क्षेत्रका लागि नेपालको ठूलो उपलब्धि हो,” वाणिज्य तथा आपूर्तिमन्त्री गणेशमान पुनले मंगलबार आयोजित पत्रकार सम्मेलनमा भने, “यसले नेपालको वस्तु पनि प्रतिस्पर्धी भई निर्यात बढ्नेछ भने विकसित र विकान्सोमुख मुलुकबाट कृषिजन्य वस्तुको निर्यात घट्नेछ ।” उनका अनुसार केही कृषिजन्य वस्तुमा भने निर्यात अनुदान हटाउनुपर्नेछैन । कुन–कुन वस्तुमा निर्यात अनुदान हटाउनुपर्दैन भन्ने खुलाइएको छैन ।
अनपेक्षित र अस्वाभाविक रूपमा ठूलो परिणाममा वस्तु आयात भई स्वदेशी उद्योगलाई गम्भीर हानि भए थप महसुल लगाउने अधिकार डब्लूटीओले दिएको छ । “प्रतिस्पर्धात्मक क्षमतामा ह्रास आउने अवस्था उत्पन्न भए हानि–नोक्सानी हुन नदिन सदस्यराष्ट्रले व्यापार सुरक्षासम्बन्धी उपाय अवलम्बन गर्न सक्ने प्रावधान छ,” वाणिज्य मन्त्रालयका सचिव ङइन्द्र उपाध्यायले भने, “केही समयका लागि महसुल बढाउन पाइनेछ ।”
डब्लूटीओको निर्णयले उत्पत्तिको प्रमाणपत्रमा पनि कम विकसित मुलुकलाई फाइदा पुगेको छ । अन्य मुलुकबाट आयात भएका वस्तुको निर्यातका लागि २५ प्रतिशत मूल्य अभिवृद्धि (भ्यालु एड) भए पुग्ने प्रावधानसमेत बैठकले पारित गरेको छ । यो २५ प्रतिशत कम विकसित २ मुलुक वा अन्य जीएसपी सुविधा पाएका मुलुकबाट पु¥याउने व्यवस्था गरिएकोे छ । यसले गर्दा नेपालले अन्य मुलुकसँग पनि वस्तु ‘प्रोसेसिङ र प्याकेजिङ’ मिलेर गर्न सक्ने भएकाले व्यापार बढ्ने सम्भावना छ ।
सूचना प्रविधिमा शून्य भन्सारको व्यवस्था गरेकाले विद्युतीय वस्तुको मूल्य घट्ने मन्त्रालयले जनाएको छ । “नेपालको उद्योग र राजस्वमा विदेशी वस्तु आयातले ठूलो असर पर्न सक्छ,” मन्त्रालयका उपसचिव मीना अर्यालले भनिन्, “त्यति बेला अस्थायी रूपमा विदेशी वस्तुमा महसुल लगाउन सक्छ ।”
चीनबाट इन्धन आयात अन्तिम चरणमा
वाणिज्य तथा आपूर्तिमन्त्री गणेशमान पुनले चीनबाट पेट्रोलियम पदार्थ आयात गर्न चाँडै सम्झौता हुने बताएका छन् । “कुनै पनि हालतमा चीनसँग इन्धन आयात हुन्छ,” मन्त्री पुनले भने, “इन्धनको मूल्य वा अन्य सर्तमा चीनसँग सम्झौता हुनेछ ।”
विभिन्न प्राविधिक टोलीको भ्रमणले चीनबाट पेट्रोलियम आयात सम्भावना रहेको देखाएकाले चाँडै सम्झौताको तयारी गरिएको हो । “चीनबाट इन्धन आयात गर्ने विषय अन्तिम चरणमा पुगेको छ,” उनले भने, “अब हुने उच्चस्तरीय भ्रमणमा विभिन्न विषयमा छलफल चलाइनेछ ।” उपप्रधान तथा परराष्ट्रमन्त्री कमल थापाको नेतृत्वमा वाणिज्यसचिव ङइन्द्र उपाध्याय, परराष्ट्रसचिव शंकरदास बैरागी र अर्थसचिव लोकदर्शन रेग्मी आज चीन जाँदै छन् । चीन भ्रमणका क्रममा पारवहनका साथै इन्धन आयातको सम्झौता पनि हुनेछ ।
डब्लूटीओ बैठकमा चिनियाँ वाणिज्यमन्त्रीसँग छलफल भएको उल्लेख गर्दै पुनले त्यहाँबाट सकारात्मक जवाफ पाएको सुनाए । “हाम्रो पहिलो प्राथमिकतामा तातोपानी नाका खुला गर्ने विषय उठाएका थियौं,” उनले भने, “खासामा ठूलो समस्या भएकाले तत्काल खोल्न नसकिने प्रतिक्रिया आएको छ ।” यसको विकल्पमा केरुङ नाकाबाट भए पनि इन्धन आयात गरिने मन्त्रालयले जनाएको छ ।
  भारत र चीनले कृषि अनुदान हटाउनुपर्ने        
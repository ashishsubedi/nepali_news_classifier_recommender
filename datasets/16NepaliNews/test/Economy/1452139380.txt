
﻿नयाँ पत्रिकाकाठमाडौं, २३ पुस
चौधरी फाउन्डेसनले रामेछापस्थित हात्तीटार र गाईखुराका भूकम्पपीडितका लागि १ सय ३३ ‘ट्रान्जिसलन होम’ हस्तान्तरण गरेको छ ।
फाउन्डेसनले जिल्लाका सर्वाधिक भूकम्पप्रभावित क्षेत्र हात्तीटारमा ७० र गाईखुरामा ६३ सिजी आश्रय निर्माण गरी प्रभावितलाई हस्तान्तरण गरेको हो ।
‘भूकम्पबाट घरविहीन बनेका पीडितलाई चिसोबाट जोगाउन सकियोस् भन्ने हाम्रो चाहना छ । सोही उद्देश्य प्राप्तिका लागि मुलुकको प्रतिकूल परिस्थितिमा पनि सिजी आश्रय निर्माणलाई मुख्य प्राथमिकतामा राखेका छौँ,’ चौधरी फाउन्डेसन अध्यक्ष विनोद चौधरीले भने, ‘जतिसक्दो छिटो थप पीडितलाई आश्रय हस्तान्तरण गर्न चाहन्छौँ ।’
हात्तीटारमा संयुक्त रूपमा आयोजित कार्यक्रममा फाउन्डेसनका निर्देशक सुरभी खेतान चौधरीले पीडितलाई सिजी आश्रय हस्तान्तरण गरेकी थिइन् । सोही अवसरमा एक सय ३३ पीडितलाई कम्बल पनि वितरण गरिएको फाउन्डेसनले जनाएको छ।
सिजी आश्रय निर्माण परियोजना हात्तीटारका संयोजक होमबहादुर माझीले चौधरी फाउन्डेसनले आश्रय निर्माण गरिदिएर दु:खमा साथ दिएको बताए । भूकम्पपछि कतैबाट सहयोग नपाएको अवस्थामा फाउन्डेसनबाट प्राप्त सहयोगले भूकम्पपीडितलाई केही भए पनि राहत मिलेको उनको भनाइ छ ।
कार्यक्रममा रामेछापका प्रमुख जिल्ला अधिकारी, जिल्ला प्रहरी कार्यालय प्रमुख, पूर्वप्रहरी संगठनका वरिष्ठ उपाध्यक्ष चूडा लामा र फाउन्डेसनका अधिकारी सहभागी थिए ।
गत वैशाख १२ को भूकम्पबाट घर गुमाएका पीडितका लागि ‘ट्रान्जिसलन होम’ निर्माण गर्ने प्रतिबद्धताअनुसार फाउन्डेसनले भूकम्पबाट सर्वाधिक प्रभावित जिल्लामा सिजी आश्रय निर्माण जारी राखेको छ ।
फाउन्डेसनले यसअघि सिन्धुपाल्चोकको भीमटार, काभ्रेको महादेवस्थान र दोलालघाट, काठमाडौंको मच्छेगाउँ, भक्तपुरको चाँगुनारायण, ललितपुरको बुरुङचुली र लोकुण्डोल, गोर्खाका ताक्लुङ र गैरुङलगायत क्षेत्रका भूकम्पपीडितका लागि सिजी आश्रय हस्तान्तरण गरिसकेको छ ।१० विद्यार्थीलाई वाइवाइ छात्रवृत्ति
चौधरी ग्रुपअन्तर्गतको वाइवाइ उत्पादक कम्पनी सिजी फुड्स (नेपाल) प्रालिले बुधबार ललितपुरका १० विद्यार्थीलाई ‘ज्ञान उदय छात्रवृत्ति’ प्रदान गरेको छ । सैँबुमा रहेको उद्योग क्षेत्र आसपासका विद्यालयलबाट गत ०७१ को एलसएलसी परीक्षामा उत्कृष्ट नतिजा ल्याउने ५ विद्यार्थी र आसपासकै विद्यालयका कक्षा ५ मा अध्ययनरत ५ विद्यार्थीलाई कम्पनीले छात्रवृत्ति प्रदान गरेको हो ।
एसएलसी परीक्षामा उत्कृष्ट नतिजा ल्याउनेलाई जनही १० हजार र कक्षा ५ मा अध्ययनरत जेहेनदार विद्यार्थीलाई नगद ५ हजारसहित सम्मानपत्र प्रदान गरिएको कम्पनीले जनाएको छ ।
कम्पनीका अनुसार एसएलसीमा उत्कृष्ट नतिजा ल्याउने माउन्ट मकालु सेकेन्डरी स्कुलकी पूर्णिमा बानियाँ र सोफिया थापामगर, जनउदय माविका उमेश परियार र आदर्श सौलउच्च माविका दीक्षा थापालाई छात्रवृत्ति रकम प्रदान गरिएको थियो । त्यस्तै, उद्योगमा कार्यरत कर्मचारीका सन्तानमध्ये उत्कृष्ट नतिजा ल्याउने नीतिका महर्जनलाई पनि छात्रवृत्ति प्रदान गरिएको थियो ।
कम्पनीले कक्षा ५ मा अध्ययनरत जेहेनदार विद्यार्थीतर्फ आदर्श सौल उमाविको रोजल तामाङ, दीपपुञ्ज स्कुलको यमुना पाण्डे, बालकुमारी माविको नरेश लामा र अस्मिता अंग्रेजी स्कुलका श्रेया गुरुङले छात्रवृत्ति रकम पाएका छन् । कर्मचारीका जेहेनदार सन्तानका तर्फबाट लजना डंगोलले छात्रवृत्ति रकम प्राप्त गरेको कम्पनीका वरिष्ठ महाप्रबन्धक एमआर पन्तले जानकारी दिए ।

﻿कपिल कोइराला
काभ्रे, २४ पुस : काभ्रे जिल्लाका विभिन्न ठाउँमा व्यवसायिक रुपमा अलैची खेती हुन थालेको छ । केहि वर्ष अघि सम्म परिक्षणको रुपमा खेती गर्न थालिएको यो खेतीमा राम्रो उत्पादन र आम्दानी हुन थालेपछि व्यवसायिक रुपमा अलैंची खेती सुरु गरेका हुन् ।
अलैंचीको पकेट क्षेत्र मानिने रयाले गाविस र सँगै जाडिएको कुशादेवी गाविसमा अलैंची रोप्ने कृषकहरु बढ्दो रुपमा छन् । रयाले गाविसमा मात्र अलैंची रोप्ने कृषकहरु अहिले एक सय नाघिसके । सुरुमा परिक्षणको रुपमा एक रोपनी क्षेत्रफलमा अलैंची खेती गरेकी रयाले ३ का लक्ष्मी पराजुलीले अहिले २० रोपनी क्षेत्रफलमा अलैंची खेती गरेको बताइन् । ‘सुरुमा त फल्दैन जस्तो लागेको थियो ।’ पराजुलीले भनिन्–‘अलैंची खेतीबाट अहिले राम्रै उत्पादन सुरु भएको छ ।’
उनी जस्तै अलैंचीको राम्रो उत्पादन भएको थाहा पाएपनि गाविसभरीनै कृषकहरु अलैंची खेतीमा लागेका छन् । रयाले र कुशादेवी भेगका सेपिला जग्गाहरुमा अलैंचीका विरुवाहरुले भरिन थालेका छन् । रयाले कुशादेवी सँगै काभ्रेका महादेवस्थान, तिमाल क्षेत्र, देउपुर क्षेत्रका कृषकहरु पनि अहिले अलैंची खेती तिर लागेको जिल्ला कृषि कार्यालय काभ्रेका बरिष्ठ कृषि विकास अधिकृत दिपक पौडेलले जानकारी दिए । उनका अनुसार काभ्रेका तिमाल, कोशीपारी, डाडापारी क्षेत्रमा खेतीलाई विस्तार गरे यसको उब्जनी बढ्ने देखिन्छ । अलैंची खेतीका लागि सेपिलो जग्गा उपयुक्त हुने र यस्तो ठाउँमा अन्य बालीको कम उत्पादन हुने हुँदा अलैंची खेती अधिकांश कृषकहरुको रोजाईको विषय बन्दै गएको छ ।
सुरुमा उत्पादन भएको अलैंचीलाई कृषकहरुले स्थानीय बजारमा नै बिक्री गर्ने गर्दथे । स्थानीय स्तरमानै बिक्री गर्दा मुश्किलले ३०५ सय रुपैयाँ पाउथे । तर, अहिले प्रति केजी २१ सय रुपैयाँमा बिक्री हुने कृषकहरुले जानकारी दिए । २१ सय केजीमा बिक्री हुने भएपछि स्थानीय केहि कृषकहरुले अन्य बाली नलगाई अलैंची मात्रै लगाएका छन् । कृषकहरुले अहिले अलैचीलाई खोल्सा भित्रको कालो सुनको रुपमा समेत लिने गरेका छन् ।
वढ्दो खेती सँगै यसमा रोगको संक्रमण पनि वढ्न थालेको छ । खेती गर्ने सबै कृषकहरु नयाँ भएका कारण रागको पहिचान समेत गर्न सकेका छैनन् । ‘बोट मै फलहरु कुहिने समस्या देखिन थालेको छ ।’ अलैंची खेती गरेका कृषक श्याम सापकोटा भन्छन्–‘यस खेती बारे आवश्यक ज्ञान र रोग बारे जानकारी नहुँदा समस्या परेको छ ।’ अलैंची खेतीका लागि आवश्यक कुराहरुको जानकारी पाए यस खेती तर्फ अन्य कृषकहरु पनि लाग्ने उनले बताए ।
अलैंची खेती गर्न सजिलो र एक पटक रोपे पछि यसको झाङ्ग वढ्दै जान्छ । गोडमेल र मलको खासै आवश्यकता नपर्ने र पटक–पटक रोपिरहनु नपर्ने जस्ता सजिला कारणले गर्दा अलैंची खेतीलाई किसानहरुले रोजेका हुन् । यस खेती लाई अन्य खेती जस्तै विस्तार गर्न सके काभ्रेका धेरै कृषकहरु अलैंची खेतीतर्फ लाग्न सक्ने यसको खेती गरेका कृषकहरुले बताएका छन् । काभ्रेमा वार्षिक करिब १२ टन केजी अलैंची उत्पादन हुने जिल्ला कृषि विकास कार्यालयको तथ्याङकमा छ । अलैंचीका बेर्ना र अलैची बाट मात्रै काभ्रे जिल्लामा १० देखि १२ करोडको कारोबार हुने जिल्ला कृषि विकास कार्यालयका सूचना अधिकारी एवं वाली विकास अधिकृत थर्क जिसीले जानकारी दिए ।
  काभ्रेमा व्यवसायिक बन्दै अलैंचीखेती        

﻿प्रकाश धौलाकोटी/नयाँ पत्रिकातेह्रथुम, २५ पुस
जिल्लाबाट यो वर्ष ५२ करोड रुपैयाँबराबरको अलैँची निर्यात भएको छ । जिल्ला कृषि विकास कार्यालयको तथ्यांकअनुसार यो वर्ष चालू आवको हालसम्म २ सय ५० मेट्रिकटन अलैँची जिल्लाबाहिर निकासी भएको हो ।
अलैँची बिक्रीबाट किसानले ५२ करोड ७४ लाखभन्दा बढी रुपैयाँ आम्दानी गरेको कार्यालयका वरिष्ठ कृषि विकास अधिकृत मनोजकुमार यादवले जानकारी दिए
०३५ देखि परम्परागत रूपमा सुरु भएको अलैँचीखेती तेह्रथुममा हाल ६ सय २७ हेक्टरमा लगाइएको छ । अघिल्लो वर्षभन्दा यो वर्ष २ प्रतिशत अलैँची उत्पादन बढेसँगै किसानको आम्दानी पनि करिब १० प्रतिशत बढेको कृषि विकास अधिकृत यादवको भनाइ छ । अघिल्लो वर्ष जिल्लामा करिब ४७ करोड ५० लाख रुपैयाँबराबरको अलैँची उत्पादन भएको थियो ।
विगत वर्षभन्दा किसानले व्यावसायिक खेती सुरु गरेकाले उत्पादन बढेको उनले जानकारी दिए । ‘अहिले पनि जिल्लाका केही किसानले परम्परागत शैलीमा अलैँचीखेती गरेका छन्,’ उनले भने, ‘यही क्षेत्रफलमा सबैले व्यावसायिक खेती गरे उत्पादन अझ बढ्न सक्छ ।’
अघिल्ला वर्षभन्दा यो वर्ष अलैँची मूल्य खासै नबढेको उनको भनाइ छ । यो वर्ष सिजनमा प्रतिमन (४० केजी) औसतमा ९० हजार रुपैयाँका दरले अलैँची किनबेच भएको ओयाक्जुङका व्यापारी तुलसी ढकालले बताए ।
गत वर्ष सुरु सिजनबाटै जिल्लामा ९० हजारमा अलैँची किनबेच भई १ लाख १० हजार रुपैयाँ प्रतिमनसम्म कारोबार भएको थियो । यो वर्ष हालसम्मको मुख्य सिजनमा उत्पादनसँगै मूल्य पनि राम्रै पाएकाले अलैँचीबाट जिल्लाका किसानले लाभ लिन सकेको व्यापारी ढकाल बताउँछन् ।
‘अलैँची बिक्री सिजनमा तराईमा बन्दहडताल र भारतको अघोषित नाकाबन्दी भएपछि निर्यातमा समस्या झेल्नुपरेको छ,’ व्यापारी ढकालले भने, ‘उत्पादन बढेर मूल्य तलमाथि नभएपछि किसान र व्यापारी दुवैले खासै घाटा व्यहोर्नुपरेन ।’
जिल्ला कृषि विकास कार्यालयले मुख्य नगदेबाली अलैँची विकासका लागि विभिन्न प्रयास गर्दै आएको छ । जिल्ला कृषि विकास कार्यालयले बगान व्यवस्थापन, बिरुवा रोपण, गोडमेल, अलैँचीमा लाग्ने रोगबारे किसानलाई तालिम र उन्नत जातका बिरुवा वितरण गरिँदै आएको बताएको छ ।
कार्यालयका प्राविधिक सहायक हरिगोपाल आचार्यले भने, ‘हामीले सिफारिस गरेअनुसारको जात र बिरुवा सबै किसानले रोपे उत्पादन दोब्बर पार्न सकिन्छ । परम्परागत शैलीमा लगाइएको अलैचीलाई पानस्पति (बोट ढुक्र्याउने) छुट्याएर रोपिएका कारणले किसानले चाहेजति उत्पादन लिन सकिरहेको छैनन् ।’
जिल्लाको सात सय मिटर उचाइदेखि १ हजार ६ सय मिटरसम्म अलैँचीखेती हुने गरेको छ । त्यसमध्ये ७ सयदेखि एक हजार मिटरसम्म डम्बरसाई, एक हजारदेखि १ हजार ५ सय मिटरसम्म गोलसाई र १ हजार ५ सयभन्दा माथि १ हजार ६ सयसम्मको उचाइमा रामसाई जातको अलैँचीखेती उपयुक्त हुने कृषि कार्यालयले जनाएको छ ।
खेर गइराखेका भीरपाखामा व्यावसायिक अलैँचीखेती विस्तार गर्न सकिए किसानको आर्थिकस्तर बढाउन सकिने उद्योग वाणिज्य संघ अध्यक्ष महेन्द्र काफ्लेले बताए ।
जिल्लाको अर्थतन्त्रमा करिब ४० प्रतिशत हिस्सा ओगट्दै आएको अलैँचीखेती दुई नगरपालिकासहित २१ गाविसमध्ये १५ भन्दा बढी गाविसमा लगाइएको छ ।
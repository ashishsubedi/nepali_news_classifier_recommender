
﻿२४ पुस, काठमाडौं । नेपाल उद्योग परिसंघले सरकारले खडा गर्न लागेको आर्थिक पुनरुद्धार कोषले उद्योग व्यवसायलाई राहत पुग्ने बताएको छ । भूकम्प, तराई आन्दोलन र भारतीय नाकाबन्दीले मुलुकको उद्योग व्यवसाय लगायत समग्र अर्थतन्त्र धरासायी भएपछि सरकारले एक खर्ब रुपैयाँको पुनरुद्धार कोष खडा गर्ने निर्णय गरेको हो ।
अहिले मुलुकको आर्थिक क्षेत्र तीन दशक यताको खराव स्थितीमा पुगेको परिसंघको दाबी छ । सरकारको यो निर्णयबाट आर्थिक क्षेत्रलाई चलायमान बनाउन टेवा पुग्ने र उद्योग व्यवसाय धरासायी हुनबाट बचाउने परिसंघले विश्वास लिएको छ ।
वर्तमान असहज अवस्थामा निजी क्षेत्रले भोगेका समस्या र यसको समाधानका सम्बन्धमा सरकारका तर्फबाट तत्काल राहत योजना ल्याउन परिसंघले यसअघि विभिन्न तहमा माग गर्दै आएको थियो ।
तोकिएका उद्योग र व्यवसायलाई केही व्याज अनुदान एवं सहुलियत व्याजदरमा कर्जा उपलब्ध गराउने, न्युनतम विद्युत खपत गर्ने उद्योगहरुलाई विद्युत डिमाण्ड शुल्क छुट गर्ने, व्यापार सहजिकरण गर्ने, सिमा नाकामा भएको अवरोधले बढेको व्यावसायिक लागत न्यूनिकरण एवं व्यापार सहजीकरण गर्न सरकारबाट भएका प्रतिवद्धताको समेत परिसंघले सह्रना गरेको छ ।
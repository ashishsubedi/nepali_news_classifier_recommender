
﻿नयाँ पत्रिकाझापा, २४ पुस
तेस्रो मुलुकबाट आयातीत सुपारी स्वदेशी उत्पादनका नाममा बिक्री गरिएको भन्दै जिल्लाका किसानले विरोध गरेका छन् । आयातीत सुपारीको चलखेलका कारण स्थानीय तहमा उत्पादित सुपारीको बजारीकरणमा समस्या भएपछि किसानले विरोध जनाएका हुन् ।
उत्पादक किसान तथा काँचो सुपारीको कारोबार गर्ने व्यवसायीले उत्पत्तिको प्रमाणपत्र दिने र त्यसको सिफारिस गर्ने अधिकार कुनै एउटा संस्थालाई मात्र दिन नहुनेमा जोड दिँदै आएका छन् । स्वदेशी उत्पादन निरुत्साहित हुने गरी तेस्रो मुलुकबाट आयात बढाएर नेपालमा उत्पादित सुपारीको नाममा बिक्री गरिँदै आएको बुधबारेका सुपारी किसान मनोरथ तिवारीले बताए । ‘स्थानीय उत्पादन निमिट्यान्न पार्ने गरी आयात गरिँदै आएको छ,’ तिवारीले भने, ‘तेस्रो मुलुकबाट आयातीत सुपारीलाई नेपालको उत्पादनका नाममा हुने गरेको निकासी तत्काल बन्द गर्नुपर्छ ।’ जिल्लाका सुपारी किसानले उत्पादन गरेको सुपारी बजार व्यवस्थापन र निकासी आफैँले गर्न पाउनुपर्ने माग पनि गरेका छन् ।
नेपाल सुपारी उत्पादक तथा व्यवसायी संघ अध्यक्ष रुद्रप्रसाद चापागाईले सुपारीका नाममा सीमित मान्छे आर्थिक रूपमा सम्पन्न हुँदै गए पनि किसानको उत्पादनले उचित मूल्य नपाएको बताए । सुपारी निर्यातका लागि सिफारिस लिने/दिने नियमले ठूलो आर्थिक चलखेल भइरहेको किसानले दाबी गर्दै आएका छन् । संघले आयोजना गरेको सार्वजनिक सुनुवाइमा स्थानीय किसानले उत्पादित सुपारी दोस्रो तथा तेस्रो मुलुकसम्म आफैँले पुर्‍याउनुपर्ने व्यवस्था मिलाइदिन सरकारसँग आग्रह गरेका थिए ।
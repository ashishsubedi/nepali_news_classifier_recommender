
﻿
१७ वर्षपछि धितोपत्र कारोबार विनियमावली परिमार्जन हुँदै यज्ञ बञ्जाडेनयाँ पत्रिकाकाठमाडौं, २० पुस
धितोपत्रको बल्क (ठूलो परिमाण) कारोबारका लागि नेपाल स्टक एक्सचेन्ज (नेप्से)को सिस्टममा जानुनपर्ने व्यवस्था हुन लागको छ । नेप्सेले परिमार्जन गरी स्वीकृतिका लागि नेपाल धितोपत्र बोर्डमा पठाएको ‘धितोपत्र कारोबार सञ्चालन विनियमावली–०७२’ उक्त व्यवस्था प्रस्ताव गरिएको छ । सो विनियमावली बोर्डबाट स्वीकृति भएपछि लगानीकर्ताले नेप्सेको प्रणालीबाहिरै बल्क सेयर कारोबार गर्न पाउनेछन् ।
नेप्सेले १७ वर्षपछि कारोबार विनियमावली परिमार्जन गरी स्वीकृतिका लागि पठाएको हो । अहिले धितोपत्र कारोबार विनियमावली–२०५५अनुसार कारोबार भइरहेको छ । लामो समयसम्म पनि कारोबार विनियमावली परिमार्जन न हुँदा व्यावहारिक रूपमा धेरै समस्या देखिएकाले समय सान्दिर्भिक बनाउन नेप्सेले उक्त विनियमावली परिमार्जन गरेको हो ।
गत साता नेप्सेले उक्त विनियमावली स्वीकृतिका लागि बोर्डमा पठाएको छ । ‘ठूलो परिमाणको कारोबार गर्नुपर्ने भएमा नेप्सेको पूर्वस्वीकृति लिई कारोबार कक्षबाहिर धितोपत्र व्यवसायीमार्फत कारोबार गर्न सकिनेछ,’ प्रस्तावित विनियमावलीमा उल्लेख छ ।
१० करोड रुपैयाँसम्म चुक्ता पुँजी भएको कम्पनीका लागि १० हजार कित्ता वा सोभन्दा बढी सेयर खरिद वा बिक्री एकै लटमा गर्नुपरेमा, १० करोड १ देखि १ अर्ब रुपैयाँसम्म चुक्ता पुँजी भएको कम्पनीका लागि २० हजार कित्ता वा सोभन्दा बढी र १ अर्बभन्दामाथि चुक्ता पुँजी भएको कम्पनीका लागि ३० हजार कित्ता वा सोभन्दा बढी सेयरको खरिद वा बिक्री गर्नुपरेको अवस्थालाई बल्क कारोबारका रूपमा प्रस्ट्याइएको छ ।
यस्तै, प्रतिकित्ता चुक्ता मूल्य १० रुपैयाँ भएका कम्पनीका सेयर वा सामूहिक लगानी कोषका सेयरका हकमा १ लाख कित्ता वा सोभन्दा बढी सेयरको खरिद वा बिक्री एकै लटमा गर्नुपरेमा ठूलो कारोबार मानिनेछ । यस्ता कारोबार गर्दा धितोपत्र व्यवसायीमार्फत र खरिदकर्ता तथा बिक्रीकर्ताबीच खरिद–बिक्री सम्झौताका आधारमा मूल्य निर्धारण गर्न सकिने व्यवस्था छ ।
नेप्सेमा साढे ९ अंकको वृद्धि काठमाडौं/ साताको पहिलो दिन सेयर बजार परिसूचक नेप्से ९.४६ अंक (०.८२ प्रतिशत)ले बढेको छ । सो दिन बजार खुलेदेखि नै सुधारको बाटोमा रहेको नेप्सेले अन्तिमसम्म पनि सोही प्रवृत्ति पछ्याएको हो । सो दिन कारोबारमा आएकामध्ये बिमा र विकास बैंक समूहको परिसूचक धेरैले बढेपछि समग्र नेप्से वृद्धिमा टेवा पुगेको हो । बैकिङ, जलविद्युत् र उत्पादन तथा प्रशोधन समूहको परिसूचक घटे पनि कारोबारमा आएका बाँकी समूहको परिसूचक बढे ।
आइतबार बिमा समूहको परिसूचक ४.४३ प्रतिशत, विकास बैंकको २.३९ प्रतिशत र ट्रेडिङको १.७१ प्रतिशत, ‘अन्य’ समूहको ०.७६ प्रतिशत, वित्त कम्पनीको ०.६२ प्रतिशत र होटेलको ०.०९ प्रतिशतले बढे । तर, उत्पादन तथा प्रशोधन समूहको परिसूचक १.४३ प्रतिशतले, जलविद्युत्को ०.३५ प्रतिशत र बैंकिङको ०.१६ प्रतिशतले ऋणात्मक रहे ।
सो दिन ४ हजार ५ सय ५३ वटा कारोबारबाट १ सय २९ कम्पनीका ८ लाख ३९ हजार ५ सय ६३ कित्ता सेयर किनबेच भए । सो किनबेचबाट ६१ करोड ९ लाख रुपैयाँ परिचालन भयो भने १२ खर्ब ३२ अर्बको कुल बजार पुँजीकरण भयो ।
आइतबार लक्ष्मी लघुवित्त वित्तीय संस्था, समिट माइक्रोफाइनान्स डेभलपमेन्ट बैंक र एनएलजी इन्स्योरेन्सको सेयरमूल्य १०/१० प्रतिशतले बढे । तर, रिडी हाइड्रोपावर कम्पनीको सेयर मूल्य ५.९७ प्रतिशतले घट्यो ।
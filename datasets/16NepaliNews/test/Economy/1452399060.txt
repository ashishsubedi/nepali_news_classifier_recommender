
﻿मोहन गुरुङ
काठमाडौं, २६ पुस : भारतको नाकाबन्दीले पेट्रोलियम पदार्थलगायत उपभोग्य वस्तु भित्रिने क्रम घटिरहेको बेला औपचारिक माध्यमबाट सुन आयात भने बढेको छ । चालू आर्थिक वर्षको ५ महिनामा १६ अर्ब ५४ करोड रुपैयाँको सुन आयात भएको छ, जुन गत वर्षभन्दा ८११ प्रतिशत बढी हो ।
गत आवको सोही अवधिमा १ अर्ब ८१ करोड रुपैयाँको सुन आयात भएको भन्सार विभागले जनाएको छ । परिमाणको हिसाबले ८५३ प्रतिशत आयात बढी भएको देखिन्छ । गत आवको ५ महिनामा ४६३ किलो अर्थात् १ अर्ब ८१ करोड रुपैयाँको सुन आयात भएकोमा चालू आवको सोही अवधिमा ४ हजार ४१७ किलो सुन आयात भएको थियो ।
यही दरले आयात भए यो वर्ष ४० अर्ब रुपैयाँको सुन भित्रिनेछ, जुन ६ वर्षयताकै बढी परिमाणको हो । आव ०६६/६७ मा सबैभन्दा बढी ४१ अर्ब ४५ करोड रुपैयाँबराबरको सुन आयात भएको थियो । सबैभन्दा कम गत वर्ष ८ अर्ब ४९ करोड रुपैयाँको आयात भएको छ ।
सरकारले सुन तस्करमा कडाइ गर्नु, बढी तस्करी हुने तातोपानी नाका भूकम्पका कारण बन्द हुनु तथा भूकम्पको समयमा न्यून कारोबार भएका कारण औपचारिक माध्यमबाट सुन आयात ह्वात्तै बढेको देखिएको व्यवसायी बताउँछन् । अघिल्ला वर्षहरूमा तातोपानी नाकाबाट सुन तस्करी हुने गरेको थियो । “भूकम्पको समयमा उपभोक्ताले अत्यावश्यक वस्तुमा मात्र खर्च गर्दै आएका थिए, सुन उपभोगमा न्यून चासो थियो,” सुनचाँदी व्यवसायी महासंघका अध्यक्ष मणिरत्न शाक्य भन्छन्, “उपभोक्ताले भएका गरगहना पनि सुनचाँदी व्यवसायमा जम्मा गर्दै रकम लैजाने गर्थे ।”
पछिल्लो समयमा सुनचाँदी व्यवसायीकहाँ गरगहना जम्मा गर्दै रकम लैजाने प्रवृत्ति घट्न थालेकाले आयात बढ्न थालेको उनको बुझाइ छ । तीजपछि सुन उपभोग बढ्न थालेको हो । “व्यापारीले पनि सरकारलाई औपचारिक माध्यमबाट सुन आयात भइरहेको छ भन्ने देखाउनुपर्छ,” शाक्य भन्छन्, “व्यापारीले समेत पक्राउ पर्ने डरले तस्करबाट आएका सुन खरिद गर्न छाडेका छन्, त्यही कारण औपचारिक माध्यमबाट सुन आयात बढी देखिएको हो ।”
अघिल्लो वर्ष चीनको खासा–तातोपानी नाका हुँदै ठूलो परिमाणमा सुन तस्करमार्फत आउने गथ्र्यो । तस्करीबाट आउने सुन सस्तो हुने भएकाले व्यापारीले समेत सोही सुनलाई प्राथमिकतामा राख्दै आएका थिए । “यो आयात बढेर सुन व्यवसाय फस्टाएको होइन,” उनले भने, “अघिल्लो महिनामा व्यापार नभएकाले यस्तो देखिएको हो ।” नाकाबन्दीका कारण सुन व्यवसायमा ठूलो असर परेको व्यवसायी बताउँछन् ।
अघिल्लो वर्षको तुलनामा यो वर्ष आयात ३६ प्रतिशतले घटेको छ । नाकाबन्दीले पेट्रोलियम पदार्थको आयातमात्र ६० प्रतिशतभन्दा बढी घटेको छ ।

  ५ महिनामै साढे १६ अर्बको सुन आयात, ८११ प्रतिशत वृद्धि        
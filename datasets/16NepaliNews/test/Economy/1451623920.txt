
﻿
नयाँ पत्रिका काठमाडौं, १७ पुस
बिहीबार दिउँसो १ बजेतिर एक हुल मानिस आएर बबरमहलस्थित वाणिज्य तथा आपूर्ति व्यवस्थापन विभागको आपूर्ति तथा अनुगमन शाखा घेरे । उनीहरूसँगै आएकी एक वृद्ध महिला कराउँदै थिइन्, ‘२ महिना भयो, ग्यासको लाइनमा बसेको, अहिलेसम्म पाइएन । गोदाममा भने गाडीका गाडी ग्यास आउँछ अरूले लैजान्छन् ।’
काठमाडौंको बाफलमा रहेको नारायणी ग्यासको गोदामअगाडि २ महिनादेखि लाइन बस्दा पनि ग्यास नपाएपछि आक्रोशित उपभोक्ता बिहीबार वाणिज्य विभाग गुहार्न पुगेका रहेछन् । विभागमा उजुरी गर्न आएका एक उपभोक्ताले लाइनमा ६ सय ८० सिलिन्डर रहेको तर, कसैले ग्यास नपाएको बताए । ‘महिनौँदेखि ग्यास नपाएपछि बस नै रिजर्भ गरी वाणिज्य विभागमा सामूहिक रूपमा गुनासो गर्न आएका हौँ,’ ती उपभोक्ताले भनिन् । कलंकीं–बाफलदेखि करिब १ सयजना उपभोक्ता उजुरी गर्न आएका थिए ।
२ महिनादेखि बाटोमा सिलिन्डर कुरेर बस्दा बिरामी परेको तर, ग्यास नपाएको गुनासो उपभोक्ताको थियो । उनीहरूले गोदाममा खाली सिलिन्डर छाडेर जाने र कुपन पाउने वातावरण मिलाइदिन विभागका निर्देशक हरिनारायण बेल्वासेलाई आग्रह गरे । ती उपभोक्तालाई विभागका निर्देशक बेल्वासेले ग्यास उपलब्ध गराइदिने आश्वासन दिए । र, नेतत्व गर्ने ४ जनाको सम्पर्क नम्बर लिए । बेल्वासेले नारायणी ग्यासका प्रबन्धकलाई फोन गरेर गोदामअगाडि भएको सिलिन्डर सबै गोदाममा राखेर नम्बरिङका आधारमा कुपन दिन निर्देशन दिए । उनले गोदामनजिकै रहेको डिलरबाट ग्यास दिन पनि निर्देशन दिए । उनको निर्देशन प्रबन्धकले सजिलै स्विकारे भन्दै फोन राखे ।
आयल निगममा रहेको ग्यास कन्ट्रोल रुमका अनुसार १२ पुष र १४ पुसमा नारायणी ग्यासको १/१ बुलेट आएको छ । तर, उद्योगले डिलर र उपभोक्तालाई पर्याप्त वितरण गर्न नसकेको गुनासो बढिरहेको कन्ट्रोल रुमका कर्मचारीले बताएका छन् ।
विभागमा निरीक्षकको जिम्मेवारी लिएको ४ वर्षे अवधिमा हुल बाँधेर गुनासो गर्ने उपभोक्ता पहिलोपटक आएको बताए । ‘उपभोक्तालाई यति ठूलो समस्या छ, तर सम्बोधन गर्न नसक्दा हामी आफैँ द:खी हुन्छौँ,’ उनले भने ।
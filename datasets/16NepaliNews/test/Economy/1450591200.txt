
﻿
५ पुस, काठमाडौं । नेपालमा रासायनिक मल स्थापना गर्न संभाव्यता अध्ययनका लागि लगानी बोर्ड र भारतीय कम्पनी इडेकबीच सम्झौता भएको छ ।
भारतीय परामर्शदाता कम्पनी इन्फ्रास्टक्चर डेभलपमेन्ट कर्पोरेसनसँग सम्भाव्यता अध्ययनका लागि गत शुक्रबार सम्झौता भएको लगानी बोर्डले जनाएको छ । सम्झौतापत्रमा परामर्शदाता कम्पनीका अन्तराष्ट्रिय व्यापार सभापति पदमान नेयर र लगानी बोर्डका सीइओ राधेस पन्तले हस्ताक्षर गरे ।
सम्झौताअनुसार सम्झौतापत्रमा हस्ताक्षर भएको मितिले १२ महिनाभित्र विस्तृत अध्ययनको अन्तिम प्रतिवेदन लगानी बोर्डको कार्यालयमा बुझाउनु पर्नेछ ।
कम्पनीले नेपालमा रासायनिक मल स्थापनाको संभाव्यता, स्थापना भएपछिको आर्थिक तथा वित्तीय लाभ विश्लेषण, उपयुक्त प्रविधि, रोजगारी सिर्जना तथा वातावरणीय प्रभाव मुल्यांकनलगायतका विषयमा अध्ययन गर्ने सम्झौतापत्रमा उल्लेख छ ।
सरकारी आँकडा अनुसार नेपालमा वर्षेनी २ देखि ३ लाख टनसम्म रासायनिक मलको आयात हुने गरेको छ ।
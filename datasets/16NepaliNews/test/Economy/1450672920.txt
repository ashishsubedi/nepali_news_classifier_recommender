
﻿– चीनले केरुङसम्म ढुवानी गरिदिने
मोहन गुरुङ
काठमाडौं, ६ पुस – पेट्रो चाइनाको सहायक कम्पनी गोरमुड आयल रिफाइनरीका पदाधिकारीले चीनको केन्द्र सरकारबाट निर्देशन आए नेपाललाई चाहेजति इन्धन दिन सकिने बताएका छन् । उनीहरूले नेपालको नाकासम्म ढुवानी गरिदिने जानकारी पनि दिएका छन् ।
बेइजिङस्थित नेपाली दूतावासका आर्थिक मामिला (इकोनोमिक मिनिस्टर) विनोद आचार्य नेतृत्वको सम्भाव्यता अध्ययन टोलीले छिन्गाईस्थित वाणिज्य विभाग र रिफाइनरीका पदाधिकारीसँग गरेको छलफलमा यस्तो आश्वासन आएको हो । रिफाइनरीले आफ्नै ट्यांकर र बुलेटबाट केरुङसम्म ढुवानी गरिदिने बताएको छ । यसअघि अनुदानको पेट्रोल पनि पेट्रो चाइनाले केरुङसम्म ढुवानी गरिदिएको थियो ।
वाणिज्य तथा आपूर्ति मन्त्रालयका उपसचिव तथा अध्ययन टोलीका सदस्य शिव त्रिपाठीले गोरमुड रिफाइनरीले आफ्नै बुलेट र ट्यांकरबाट झन्डै १८५० किलोमिटर टाढा केरुङसम्म ढुवानी गर्ने बताए । “यति लामो दूरीमा नेपालका ट्यांकर जान सक्ने अवस्था छैन,” उनले भने, “त्यहाँ सवारी दायाँ चल्छन्, हाम्रा सवारी बायाँ चल्ने खालका छन् । चीनले ढुवानी गरिदिए धेरै सहज हुनेछ ।” टोलीमा नेपाल आयल निगमका निमित्त कार्यकारी निर्देशक सुशील भट्टराईसमेत थिए ।
गोरमुड रिफाइनरीबाट बिक्री हुने इन्धनको मूल्य ल्हासाको भन्दा बढी हुनेछैन । ल्हासासम्म पाइपलाइन छ । त्यहाँबाट खासासम्मको दूरी ७५० किलोमिटर छ । “रिफाइनरीले ल्हासाको मूल्यभन्दा फरक नपर्ने गरी केरुङसम्म ढुवानी गरिदिन्छौं भनेको छ,” त्रिपाठीले भने, “यो सकारात्मक कुरा हो, हामी उत्साहित छौं ।” चीनमा बढी चिसो हुने भएकाले उच्चस्तरको पेट्रोल, डिजेल र ग्यास पाइन्छ । कम गुणस्तरको पेट्रोलियम पदार्थ जम्छ ।
चीनको मूल्यबारे भने वाणिज्य विभाग र रिफाइनरीका पदाधिकारीले बताएनन् । अध्ययन टोलीले ४–५ पटकसम्म मूल्यबारे जिज्ञासा राख्दा पनि प्रष्ट जवाफ नआएको त्रिपाठीले बताए । “केन्द्रको निर्देशन नआएसम्म बोल्न नसक्ने बताए,” चिनियाँ वाणिज्य विभागका उपमहानिर्देशकको भनाइ उद्धृत गर्दै त्रिपाठीले भने, “अहिलेसम्म चीनले तेल निर्यात गरेको छैन, केन्द्रीय सरकारबाट तेल निर्यातका लागि निर्देशन चाहिन्छ । त्यसका लागि तेल निर्यात नीति बन्नुपर्छ, केन्द्रीय सरकारसँग द्विपक्षीय सम्झौता पनि हुनुपर्छ ।”
छिन्गाई रिफाइनरीका लागि पेट्रो चाइनको निर्देशन र वाणिज्य विभागका लागि केन्द्रीय वाणिज्य मन्त्रालयको निर्देशन चाहिन्छ । रिफाइनरीले पनि नेपाललाई चाहिए पेट्रोलियम पदार्थको उत्पादन क्षमता बढाउन सकिने बताएको छ ।
झन्डै २ महिनाअघि नेपालको कुल मागको एकतिहाइ इन्धन चीनबाट आयात गर्ने सम्झौता भएको थियो । सम्झौतासँगै चीनले १३ लाख लिटर इन्धन अनुदानमा दिइसकेको छ । अहिले व्यापारिक सम्झौताका लागि छलफल भइरहेको छ । नेपालले दैनिक १८० देखि २ सय मेट्रिक टनसम्म ग्यास आयात गर्ने भएको छ ।
नेपालबाट उपप्रधान तथा परराष्ट्रमन्त्री कमल थापा नेतृत्वमा वाणिज्य तथा आपूर्तिमन्त्री गणेशमान पुन तथा वाणिज्य सचिव ङइन्द्रप्रसाद उपाध्यायलगायतको टोलीले बुधबारबाट चीन भ्रमण गर्दैछ ।
भारतको नाकाबन्दी र मधेसी मोर्चाको आन्दोलनले इन्धन अभाव चुलीमा पुगेको छ । यसले नागरिकको जीवनयापन कष्टकर हुनुका साथै अधिकांश उद्योग–कलकारखाना बन्द भएका छन् । पूर्वाधार निर्माणमा पनि उस्तै समस्या छ ।
  चीनको रिफाइनरीले भन्यो : चाहेजति इन्धन दिन्छौं तर केन्द्रको निर्देशन चाहिन्छ        

﻿१४ पुस, काठमाडौं । यूवा उद्यमीहरुको संगठन इन्टरप्रेन्यूर्स अर्गनाइजेशन नेपाल शाखाले ग्लोवल स्टुडेन्ट इन्टरप्रेन्यूर्स अवार्ड (जीएसइए)को लागि आवेदन खुला गरेको छ । नेपाल उद्योग वाणिज्य महासंघमा रहेको यूवा उद्यमी मञ्चसँगको सहकार्यमा कार्यक्रम हुन लागेको हो ।
यो कार्यक्रम स्नातक अध्ययन गरिरहेका यूवा उद्यमीहरुका लागि पहिलो पटक ल्याइएको कार्यक्रम हो । उद्यमशीलताको पहिलो खुड्किलो चढेका विद्यार्थीहरुका लागि कार्यक्रमलेे अनुभवी र अतिविशिष्ठहरुसंगको सम्वन्ध जोड्ने अवसर प्रदान गर्नेछ । यसमा सहभागी युवा उद्यमीहरुले केही वर्षको अन्तरालमै हजारौको रोजगारी सृजना गर्नुका साथै निकै धेरै आम्दानी समेत गर्न सक्ने दाबी गरिएको छ ।
जीएसइएको अन्तिम घोषणा कार्यक्रम आगामी फेव्रुअरी २९, २०१६ का दिन काठमाडौंमा हुनेछ भने नेपालमा अवार्डका लागि र्फम वुझाउने अन्तिम म्याद फेव्रुअरी १, २०१६ तोकिएको छ । प्रतिष्ठित कलेजबाट स्नातक अध्ययन गरिरहेका विद्यार्थीहरुले कार्यक्रममा सहभागी हुन सक्नेछन् । साथै प्रारम्भमा विद्यार्थीहरु कम्तीमा ६ महिनादेखि कुनै आयमुलक काममा सहभागी भएको हुनुपर्ने छ ।
आवेदन छनौट पछि चुनिएका विद्यार्थीहरुले निणर्ायक मण्डलका सामुन्ने आफ्नो उद्यमशीलता सम्बन्धी योजना प्रस्तुत गर्ने अवसर पाउने छन् । अवार्ड जित्ने यूवा विद्यार्थी उद्यमीले नगद ५० हजार रुपैयाँ जित्नुका साथै जीएसइएको विश्व प्रतिस्पर्धामा भाग लिन पाउने छन् ।
जीएसइए भर्खर स्नातक गरेका विद्यार्थीहरुका लागि विश्वव्यापी प्रतिस्पर्धात्मक कार्यक्रम हो । यो ३७ भन्दा बढी देशका एक हजार सात सय भन्दा विद्यार्थी उद्यमीहरु बीचको प्रतिस्पर्धात्मक कार्यक्रम हो । जीएसइए भर्खर स्नातक गरेका यूवाहरुलाई उद्यमशीलताको विकासमा अभिप्रेरित गराई नयां उद्यमी वनाउने अभियानस्वरुप ल्याएको विश्वव्यापी कार्यक्रम हो र सहभागीहरुले आफूलाई अन्तराष्टिय रुपमै पहिचान दिलाउने सुवर्ण अवसर समेत पाउने छन् ।
अमेरिकाको सेन्ट लुईस विश्वविद्यालय अन्तरगतको जोन कुक स्कूल अफ विजनेशमा सन् १९९८ बाट शुरु गरिएको यो कार्यक्रम अन्तरगत, उक्त विश्वविद्यालयले यस कार्यक्रम अन्तरगत छनौट भएर प्रशिक्षित भई सफलरुपमा आफ्नो व्यवसाय संचालन गरेका उत्कृष्ठ विद्यार्थीलाई विश्वविद्यालय अध्ययनको अवसर समेत दिनेछ ।

﻿
२२ पुस, काठमाडौं । चौधरी फाउण्डेसनले रामेछाप जिल्लाका हात्तिटार र गाइखुराका भूकम्प पीडितहरुका लागि एक सय ३३ ‘ट्रान्जिसलन होम’ बनाइदिएको छ ।
आपूर्ति व्यवस्थापनमा मुलुकले भोगिरहेको प्रतिकुल परिस्थितीका वावजुद फाउण्डेसनले भूकम्पबाट सर्वाधिक प्रभावितहरुका लागि ‘ट्रान्जिसलन होम’ निर्माण कार्य जारी राखेको छ ।
‘भूकम्पबाट घरविहिन बनेका पीडितहरुलाई कम्तिमा चिसोबाट जोगाउन सकियोस् भन्ने हाम्रो चाहना छ । यहि उदेश्य प्राप्तीका लागि हामीले मुलुकको प्रतिकुल परिस्थितीमा पनि सिजी आश्रय निर्माण कार्यलाई मुख्य प्राथमिकतामा राखेको छौं’ चौधरी फाउण्डेसनका अध्यक्ष विनोद चौधरीले भने- ‘हामी जति सक्दो छिटो थप पीडितहरुलाई आश्रय हस्तान्तरण गर्न आतुर छौं ।’
हात्तिटार र गाईखुरा रामेछाप जिल्लाका सर्वाधिक भूकम्प प्रभावित क्षेत्र हुन् । फाउण्डेसनले हात्तिटारमा ७० र गाईखुरामा ६३ सिजी आश्रय निर्माण गरेको छ । हात्तिटार माझी समुदायको वस्तीका रुपमा परिचित छ ।
मंगलबार हात्तिटारमा संयुक्त रुपमा आयोजित समारोहकाबीच चौधरी फाउण्डेसनका निर्देशक सुरभी खेतान चौधरीले पीडितहरुलाई सिजी आश्रय हस्तान्तरण गर्नुभयो । उक्त अवसरमा फाउण्डेसनले एक सय ३३ पीडितहरुलाई कम्बल पनि वितरण गरेको छ । चिसो मौसमका कारण पीडितहरु समस्यामा रहेको जानकारी प्राप्त भएपछि उनीहरुलाई कम्बल वितरण गरिएको हो ।

उक्त अवसरमा सिजी आश्रय निर्माण परियोजना हात्तिटारका संयोजक होम बहादूर माझीले चौधरी फाउण्डेसनले आश्रय निर्माण गरिदिएर आफुहरुको दुःखको साथी बनेको स्मरण गर्दै कहिल्यै विर्सन नसक्ने गुन लगाएको बताए । भूकम्पपछि कतैबाट सहयोग नपाएको अवस्थामा चौधरी फाउण्डेसनले यहाँका आर्थिक रुपमा विपन्न जनतालाई साथ दिएको भन्दै उनले धन्यवाद दिए ।
कार्यक्रममा रामेछापका प्रमुख जिल्ला अधिकारी, जिल्ला प्रहरी कार्यालयका प्रमुख, पूर्व प्रहरी संगठनका वरिष्ठ उपाध्यक्ष चुडा लामा र चौधरी फाउण्डेसनका अधिकारीहरुको उपस्थिती रहेको थियो ।
गत वैशाख १२ गतेको विनाशकारी भूकम्पबाट घर गुमाएका पीडितहरुका लागि ‘ट्रान्जिसलन होम’ निर्माण गर्ने प्रतिवद्धता अनुसार फाउण्डेसनले भूकम्पबाट सर्वाधिक प्रभावित जिल्लाहरुमा सिजी आश्रय निर्माण कार्य जारी राखेको छ ।
फाउण्डेसनले भूकम्पपीडितहरुलाई आश्रय निर्माण गरी वितरण गर्ने कार्य सन्तोषजनक रुपमा अगाडि बढिरहेको र यसका लागि सबै क्षेत्र र निकायबाट प्राप्त हुने सहयोगमा निरन्तरता रहने विश्वास लिएको छ ।
चौधरी फाउण्डेसनले यसअघि सिन्धुपाल्चोकको भीमटार, काभ्रेको महादेवस्थान र दोलालघाट, काठमाडौंको मच्छेगाउँ, भक्तपुरको चाँगुनारायण, ललितपुरको बुरुङचुली र लोकुण्डोल, गोर्खाका ताक्लुङ र गैरुङ लगायत क्षेत्रका भूकम्पपीडितहरुका लागि सिजी आश्रय हस्तान्तरण गरिसकेको छ ।
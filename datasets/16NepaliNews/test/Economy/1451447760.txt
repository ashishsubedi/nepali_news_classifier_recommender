
﻿
गणेश ओली/नयाँ पत्रिकादाङ, १५ पुस
जिल्लामा पछिल्लो समय विद्युत् हाइटेन्सनमुनि घर बनाउने क्रम बढ्दै गएको छ । नगरपालिका र विद्युत् कार्यालयको समन्वय अभावका कराण सर्वसाधारणले हाइटेन्सनमुनि घर बनाउने क्रम बढेको हो ।
विद्युत् प्राधिकरण दाङ प्रमुख बाबुराम सुवेदीले पछिल्लो समय जमिन अभावमा सर्वसाधारणले हाइटेन्सन तारनजिक घर बनाउने क्रम बढ्दै गएको स्विकारे । हाइटेन्सनमुनि घर बनाउने क्रम बढेपछि सर्वसाधारण जोखिममा पर्ने अवस्था रहेको उनको भनाइ छ ।
नगरपालिकालाई यसबारे जानकारी गराए पनि कार्यान्वयन नभएको उनले बताए । नांगो तारबाट उत्पन्न विभिन्न विकारयुक्त किरण शरीरभित्र पस्ने हुँदा अधिकांश सर्वसाधारणमा विभिन्न रोग संक्रमणले छुन सक्ने विज्ञान तथा प्रविधि प्रज्ञा–प्रतिष्ठान (नास्ट)का प्राज्ञ प्रा.डा. दिनेश भुजुले जानकारी दिए ।
जमिन अभाव हुँदा सहर बजारका अधिकांश सर्वसाधारण नांगो तारमुनि घर बनाएर बस्ने गरेकाले यस्तो समस्या देखापरेको प्राज्ञ भुजुको भनाइ छ ।
तारका माध्यमद्वारा विद्युत् प्रवाह गर्दा हजारौँ भोल्टेज करेन्ट तारमा बग्ने हुँदा उत्पन्न हुने विकिरणले शरीरका विभिन्न तन्तुमा प्रतिकूल असर पुर्‍याउँदा बाँझोपन, क्यान्सरजस्ता रोग जोखिम बढ्ने सक्ने दाबी भुजुको छ ।
हाइटेन्सन तारबाट करिब ४० मिटर टाढा दायाँ–बायाँ मात्र घर बनाउनुपर्ने नियम भए पनि अधिकांशले नियमविपरित घर बनाउने गरेका छन् । हाइटेन्सन तारनजिकै घर बनाउँदा कुनै पनि वेला तार चुँडिएर ज्यान जान सक्ने जोखिम रहे पनि सम्बन्धित निकायले चासो दिएका छैनन् ।
हाइटेन्सनमुनि घर बनाउँदा पुग्ने क्षति सम्बन्धमा प्राधिकरण शाखाले सर्वसाधारणलाई सचेत बनाउन सकेको छैन ।
विद्युत् प्राधिकरण दाङले गाउँ र बजार क्षेत्रका सर्वसाधारणलाई हाइटेन्सन तारले पुर्‍याउने क्षति र असरबारे जानकारी दिँदै आएको दाबी गरेको छ । प्राधिकरण घोराही शाखाका प्राविधिक भोजराज शर्मा राजमार्ग क्षेत्रमा १ सय ३२ केभी र घोराही, तुलसीपुर, लमही, भालुबाङमा क्रमश: ३३ केभी, ११ केभी, ४ सय केभी र २ सय ३० केभी गरी दुई खालका हाइटेन्सन तार जडान गरिएको बताउँछन् ।
सर्वसाधारणले घर बनाउँदा ३३ केभी हाइटेन्सन तारभन्दा करिब १५ मिटर टाढा दायाँ–बायाँ मात्र बनाउन पाइने प्रावधान रहेको जानकारी दिए । दाङमा अधिकांशले नियमविपरीत घर निर्माण गरेका छन् भने नगरपालिका र विद्युत् कार्यालयबीच समन्वय नहुँदा मापदण्ड लागू हुन सकेको छैन ।
स्थानीयले घर बनाउँदा नगरपालिका र गाविसले नक्सा पासको इजाजत दिँदा हाइटेन्सननजिक घर बनाउन अनुमति नदिन आग्रह गर्दै कार्यालयका तर्फबाट परिपत्र पठाइएको प्रमुख सुवेदीले जानकारी दिए ।
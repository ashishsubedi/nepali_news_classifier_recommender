
﻿नयाँ पत्रिकाकाठमाडौं, २३ पुस
नेपालसहित यसआसपासका क्षेत्रको पर्यटन विकासका लागि क्रस बोर्डर टुरिजम (अन्तरदेशीय पर्यटन)को अवधारणा आवश्यक रहेको सरोकारवालाले बताएका छन् । नेसनल टुरिजम फाउन्डेसनद्वारा बुधबार राजधानीमा आयोजित कार्यक्रममा उनीहरूले नेपालसहित तिब्बत, भुटान र सिक्किममा संयुक्त रूपमा पर्यटन विकास गर्न सकिने धारणा राखेका छन् । लुम्बनीका सद्भावना दूत तथा पर्यटन व्यवसायी विक्रम पाँडेले बुद्धिस्ट सर्किट र हिन्दू सर्किटलाई विस्तार गरी ठूलो संख्यामा पर्यटक भित्र्याउने सम्भावना रहेको बताए ।
सिक्किमदेखि तिब्बतसम्मका सांस्कृतिक सम्पदालाई पर्यटकीय प्रडक्टका रूपमा विकास गर्न सके त्यसले एक–अर्का मुलुकका पर्यटक आकर्षित हुने उनको भनाइ छ । फाउन्डेसनका अध्यक्ष तथा नेपाल पर्यटन बोर्डका पूर्व प्रमुख कार्यकारी अधिकृत प्रचण्डमान श्रेष्ठले यस क्षेत्रको संस्कृतिमा सबैलाई जोड्ने तागत रहेको भन्दै यसका लागि पर्यटकको सेवा तथा यातायात सञ्जालको विस्तार आवश्यक रहेको बताए । एक–अर्का मुलुकले अन्तरदेशीय पर्यटनका लागि आ–आफ्ना मुलुकको ऐननियममा समेत परिमार्जन गर्नुपर्ने उनको भनाइ छ ।
सिक्किम टुरिजम डेभलपमेन्ट को–अपरेसनका अध्यक्ष रूपनारायण राईले यस क्षेत्रको पर्यटनका विकासका लागि शान्ति र सुरक्षा पहिलो सर्त रहेको बताए । सिक्किमले पर्यटनलाई विकासको पहिलो आधार मानेकै कारण बर्सेनि ठूलो संख्यामा आन्तरिक तथा बाह्य पर्यटक भित्र्याउन सम्भव भएको उनको भनाइ छ । पर्यटन विभागका महानिर्देशक गोविन्दबहादुर कार्कीले तिब्बतसम्म सीधा बससेवामार्फत जोड्न सके पर्यटक आगमन बढ्ने बताए ।
चिनियाँ पर्यटकका लागि भिसा नि:शुल्क गर्ने सरकारको निर्णयले पनि अन्तरदेशीय पर्यटनको विकासमा योगदान पुग्ने अपेक्षा गरिएको उनले बताए । कार्यक्रममा पूर्वमूख्यसचिव लीलामणि पौडेल र सिक्किमबाट आमन्त्रित अतिथिहरूले अन्तरदेशीय पर्यटनको विकासमार्फत एक–अर्का मुलुकमा ठूलो संख्यामा पर्यटक भित्र्याउन सकिने बताएका थिए ।
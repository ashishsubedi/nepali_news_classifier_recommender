
﻿
लमजुङ/ जिल्लाका किसानले चौथो अलैँची महोत्सव मनाएका छन् । चार वर्षदेखि मनाइँदै आएको महोत्सव यो वर्ष भुलभुले गाविस तारचोकमा आयोजना गरिएको हो ।
अलैँचीखेतीको महत्त्व, सम्भावना र फाइदाबारे जानकारी गराउँदै जिल्लालाई अलैँची पकेटक्षेत्रको रूपमा परिचित गराउन महोत्सव आयोजना गरिएको जिल्ला कृषि विकास कार्यालय लमजुङले बताएको छ ।
पछिल्लो समय लमजुङका किसान अलैँचीखेतीतर्फ आकर्षित भएका छन् । कोदो र मकै लगाउँदा मुिस्कलले दुईदेखि तीन मुरी फल्ने बारीबाट वार्षिक ८ लाखदेखि ९ लाख आम्दानी हुने किसान बताउँछन् ।
जिल्लामा अलैँचीखेती किसान संख्या बढ्दै गएकाले आगामी पाँच वर्षभित्र जिल्लालाई पश्चिमाञ्चल विकास क्षेत्रकै अलैँची नमुना जिल्ला बनाउने तयारीस्वरूप काम अघि बढाइएको कार्यालयको भनाइ छ ।
जिल्ला कृषि विकास कार्यालय, ‘वल्र्ड भिजन’ र आफ्नै पहलमा किसानले गाउँमा अलैँची सुकाउने आठवटा भट्टीसमेत राखेका छन् । जिल्लाको २२ गाविसमा अलैँचीखेती फस्टाउने भौगोलिक वातावरण छ भने ३१० हेक्टर क्षेत्रफलमा अलैँचीखेती हुँदै आएको छ ।

﻿नयाँ पत्रिका काठमाडौं, १८ पुस
सूचना तथा सञ्चार प्रविधि मन्त्रालयबाट ‘प्रविधि’लाई अलग्याएपछि नयाँ ‘सूचना तथा प्रविधि नीति’ कार्यान्वयनमा अन्योल देखिएको छ । सञ्चार मन्त्रालयबाट प्रविधिका साथै त्यससँग सम्बन्धित निकाय अलग्याइएपछि नीति कार्यान्वयनमा समस्या हुने देखिएको हो ।
अघिल्लो मन्त्रिपरिषद्को गत १५ असोजको बैठकले सरकारको कार्यविभाजन नियमावली २०६९ अनुसार विज्ञान प्रविधि तथा वातावरण मन्त्रालयबाट ‘प्रविधि’लाई सूचना तथा सञ्चार मन्त्रालयमा ल्याएको थियो । प्रविधिसँगै त्यसअन्तर्गतका सूचना प्रविधि विभाग,
प्रमाणीकरण नियन्त्रकको कार्यालय, राष्ट्रिय सूचना प्रविधि केन्द्र र सूचना प्रविधि पार्क सञ्चार मन्त्रालयमा आएका थिए । तर, सरकारले सञ्चार मन्त्रालयबाट प्रविधिलाई पुन: विज्ञान मन्त्रालयअन्तर्गत नै राखेपछि नीति कार्यान्वयन जटिल बनेको सूचना तथा सञ्चार मन्त्रालयका निमित्त सचिव कविराज खनालले बताए ।
सरकारले ल्याएको ‘सूचना तथा प्रविधि नीति २०७२’मा कार्यान्वयन गर्ने निकाय सूचना तथा सञ्चार मन्त्रालयलाई तोकिएको छ । उक्त नीतिका अधिकांश लक्ष्य तथा उद्देश्य प्रविधिसँग जोडिएका निकायबाट पूरा गर्ने उल्लेख छ । तर, नीति एउटा मन्त्रालय र कार्यान्वयन गर्ने निकाय अर्को मन्त्रालयअन्तर्गत हुने भएकाले काम गर्न समस्या हुने देखिएको उनले बताए । यद्यपि, सूचना तथा सञ्चार मन्त्रालयले आफ्नो क्षेत्राधिकारभित्र रहेर उक्त नीति कार्यान्वयनमा जोड दिने उनले दाबी गरे ।
सूचना तथा सञ्चार मन्त्रालयबाट प्रविधिलाई अलग्याइएपछि उक्त नीतिले लिएका लक्ष्य प्राप्तिमा कठिनाइ हुने नेपाल दूरसञ्चार प्राधिकरणका वरिष्ठ निर्देशक आनन्दराज खनालले बताए । ‘सोही नीतिले दूरसञ्चार एवं सूचनाका साथमा विज्ञान तथा प्रविधिको विकासको लक्ष्य निर्धारण गरेको छ,’ उनले भने, ‘अब प्रविधिलाई अलग्याइएपछि उक्त नीति कार्यान्वयन जटिल बनेको छ ।’ नीतिअन्तर्गत मन्त्रालयका क्षेत्राधिकारका विषयमा विवादसमेत उत्पन्न हुन सक्ने उनको भनाइ छ ।
विज्ञान प्रविधि मन्त्रालयका सहायक प्रवक्ता हरि घिमिरेले सूचना प्रविधि नीतिले दुवै मन्त्रालयलाई छुने भएकाले आपसमा समन्वयको आवश्यक पर्ने बताए । ‘मन्त्रालय टुक्रयाउँदा कतिपय नीति तथा कार्यक्रम कार्यान्वयनमा समस्या देखिन सक्छ,’ उनले भने, ‘यसमा सम्बन्धित सरकारी निकायबीच समन्वयनको खाँचो हुनुपर्छ ।’
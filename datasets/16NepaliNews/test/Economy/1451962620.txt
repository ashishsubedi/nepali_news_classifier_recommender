
﻿
काठमाडौं/ सरकारले मनमोहन स्मृति पोलिटेक्निकलाई थप १ करोड रुपैयाँ दिने निर्णय गरेको छ । अर्थमन्त्री विष्णुप्रसाद पौडेलले गत २४ कात्तिकमा पोलिटेक्निकलाई थप १ करोड रुपैयाँ अनुदान दिने निर्णय गरेका हुन् ।
अर्थ मन्त्रालयले भईपरी आउने साधारण प्रशासन बजेट शीर्षकबाट रकमान्तर गरी शिक्षा मन्त्रालयलाई रकम दिएको हो । शिक्षा मन्त्रालयले पोलिटेक्निकलाई रकम दिने अर्थ मन्त्रालयले जनाएको छ । सरकारले चालू आर्थिक वर्षमा पोलिटेक्निकलाई ३ करोड २० लाख रुपैयाँ बजेट विनियोजन गरेको थियो । भवन निर्माण, मर्मतसम्भारलगायतका सार्वजनिक निर्माणमा रकम नपुग्ने भएपछि थप पुँजीगत अनुदान दिइएको अर्थ मन्त्रालयले जनाएको छ ।
मनमोहन स्मृति प्रतिष्ठानले मोरङको हात्तीमुढामा भारत सरकारको सहयोगमा सञ्चालन गरेको पोलिटेक्निकले प्राविधिक शिक्षा र विभिन्न सीपमूलक शैक्षिक कार्यक्रम सञ्चालन गर्छ । पोलिटेक्निकका अध्यक्ष एमाले नेता पूर्वअर्थमन्त्री भरतमोहन अधिकारी हुन् । एमाले महासचिव ईश्वर पोखरेल पोलिटेक्निकका सञ्चालक छन् ।
अर्थ मन्त्रालयले रसुवागढी भन्सार कार्यालयको चालू तथा पँुजीगत खर्च व्यवस्थापनका लागि १ करोड २१ लाख ५० हजार रुपैयाँ दिएको छ । गत १२ वैशाखको भूकम्पले भवन क्षतिग्रस्त बनाएपछि कार्यालय अहिले भाडाको घरमा राखिएको छ । तातोपानी नाका नखुलेपछि अहिले चीनसँगको व्यापारिक नाका रसुवागढी मात्रै सञ्चालनमा छ ।

﻿
नयाँ पत्रिकाकाठमाडौं, १६ पुस
नेपाल दूरसञ्चार प्राधिकरणका अध्यक्ष दिगम्बर झाले मोबाइल सेवामा प्रतिस्पर्धा नहुँदा उपभोक्ता मारमा परेको बताएका छन् ।
सरकारी स्वामित्वको नेपाल टेलिकम र निजी लगानीको एनसेलबीच प्रतिस्पर्धा हुन नसक्दा उपभोक्ताले कम गुणस्तर, बढी महसुल तिर्नुपर्नेलगायत समस्या भोग्नुपरेको उनको भनाइ छ ।
अहिले भएका २ मोबाइल सेवाप्रदायकले उचित मूल्यमा गुणस्तरीय सेवा दिन नसकेको भन्दै उनले दूरसञ्चारमा थप प्रतिस्पर्धाका लागि तेस्रो सेवाप्रदायकको खाँचो रहेको बताए । प्रविधि पत्रकार मञ्च
(टिजेएफ)ले आयोजना गरेको पत्रकारको क्षमता अभिवृद्धि तालिम समापन कार्यक्रममा अध्यक्ष झाले त्यस्तो बताएका हुन् ।
‘अहिले नेपाल टेलिकमको गुणस्तर कमजोर छ भने एनसेलको महसुल केही बढी देखिएको छ,’ उनले भने, ‘अर्को एउटा प्रतिस्पर्धी सेवाप्रदायक नहुँदा उपभोक्ता मारमा परेका छन् ।’ अहिले २ अपरेटरले ‘द्वयाधिकार’ (डुओपोली) गरेको उनको भनाइ थियो ।
कार्यक्रममा सूचना तथा सञ्चार प्रविधि मन्त्रालयका निमित्त सचिव कविराज खनालले सरकारले हालै ल्याएको ब्रोडब्यान्ड नीति र आइसिटी नीतिले दूरसञ्चार पूर्वाधार विकास आधार खडा गरेको जानकारी दिए । त्यस्तै, प्रविधिले जनजीवन सहज बनाउने भएकाले यसको विकासमा जोड दिनुपर्ने उनको
भनाइ थियो । प्राधिकरणका वरिष्ठ निर्देशक आनन्दराज खनालले नीतिगत अस्पष्टताका कारण मुलुकमा दूरसञ्चारको उचित विकास हुन नसकेको बताए । नीति तथा ऐनलाई समयसापेक्ष बनाउनुपर्नेमा उनको जोड छ ।
प्राधिकरणको सहयोगमा टिजेएफले आयोजना गरेको क्षमता अभिवृद्धि कार्यक्रममा १९ पत्रकार सहभागी थिए । पत्रकारलाई प्राधिकरणका वरिष्ठ निर्देशक खनाल तथा उपनिर्देशक मीनप्रसाद अर्याल, वरिष्ठ पत्रकार प्रतीक प्रधान, नेपाल टेलिकमका सहप्रवक्ता डिल्लीराम अधिकारी, एनसेलका इन्टरप्राइज निर्देशक प्रणय आचार्य र जानकी टेक्नोलोजीका प्रमुख कार्यकारी अधिकृत अमित अग्रवालले प्रशिक्षण दिएको कार्यक्रम २ दिन सञ्चालन भएको थियो ।
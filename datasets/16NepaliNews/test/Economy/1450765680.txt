
﻿मोहन गुरुङ
काठमाडौं, ७ पुस : स्थानीय डिलर र बासिन्दाले सामान्य समयभन्दा बढी ग्यासको माग गर्दै उपभोक्तासम्म पु¥याउन अवरोध गरेपछि ठूलो परिमाणमा ग्यासका सिलिन्डर उद्योगमै थन्किएका छन् । नेपाल ग्यासबाहेक काठमाडौं उपत्यकाभित्र रहेका ग्यास उद्योगबाट भरिएका ग्यास सिलिन्डर बाहिर ल्याउन स्थानीयले अवरोध गर्दै आएका छन् ।
वाणिज्य तथा आपूर्ति व्यवस्थापन विभागका निर्देशक तथा बजार अनुगमन शाखा प्रमुख हरिनारायण बेल्बासेका अनुसार उपभोक्तालाई समानुपातिक ढंगले डिलरमार्फत ग्यास वितरण गर्ने नीति भए पनि स्थानीयले उद्योगबाटै ग्यास बाहिर ल्याउन दिइरहेका छैनन् । “एभरेस्ट, साइबाबा, सगर, लुम्बिनीलगायत ग्यासका सिलिन्डर स्थानीय अवरोधका कारण उद्योगबाट बाहिर ल्याउन सकिएको छैन,” उनले भने, “त्यसले उपभोक्ता प्रभावित भएका छन् ।”
ग्यास उद्योगनजिकका स्थानीयलाई पहिलो प्राथमिकतामा राखिएको भए पनि सामान्य समयभन्दा बढी ग्यास माग गर्ने गरेकाले समस्या भएको वाणिज्य विभागले जनाएको छ । “स्थानीयले आफूलाई जति चाहिन्छ, त्यति राखे त समस्या हुने थिएन । तर धेरै मागिरहेका छन्,” बेल्बासेले भने । सरकारले धेरै उपभोक्तालाई ग्यास पु¥याउन आधा भरिएका सिलिन्डर बेच्ने निर्णय गरेको थियो ।
ग्यास वितरणमा प्रहरीले पनि सहयोग नगरेको गुनासो उद्योगीको छ । एलपी ग्यास उद्योग संघका अध्यक्ष शिव घिमिरेले उद्योगीले सकेसम्म डिलरमार्फत नै ग्यास वितरण गर्ने प्रयास गरे पनि स्थानीय तथा स्थानीय डिलरले रोक्न खोजिरहेको बताए । “भरिएका सिलिन्डर निकाल्न धेरै गाह्रो छ । स्थानीयले उद्योग नै कब्जा गर्न प्रयास गरेका छन्,” उनले भने । स्थानीयको नाममा केही युवाले ग्यास लिएर महँगो मूल्यमा बिक्री गर्ने गरेको आरोप घिमिरेले लगाए ।
सरकारले डिलरमार्फतमात्र ग्यास वितरण गर्ने नीतिभन्दा बाहिर उद्योगी नगएको घिमिरेको दाबी छ । “स्थानीय प्रहरी लगाएर जति ग्यास उद्योगबाट बाहिर निकाल्न सकेका छौं, त्यति डिलरमार्फत उपभोक्तालाई वितरण गरेका छौं,” उनले भने, “उद्योगबाट सिधै वितरण गरेका छैनौं ।” उद्योगबाटै वितरण गर्दा उद्योगभन्दा टाढाका उपभोक्ताले ग्यास नपाउने समस्या रहेको भन्दै डिलरमार्फतमात्र वितरण गर्ने सरकारले निर्णय गरेको थियो ।
संयुक्त मधेशी मोर्चाको आन्दोलन र भारतको नाकाबन्दीका कारण न्यून परिमाणमा मात्रै पेट्रोलियम पदार्थ भित्रिरहेको छ । ग्यासका बुलेट कुल मागको १५÷२० प्रतिशतमात्र आयात भइरहेको छ ।
  ग्यास सिलिन्डर उद्योगमै थन्किए        
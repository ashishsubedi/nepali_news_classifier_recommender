
﻿-वर्षमान पुन &#39;अनन्त&#39;
(अनन्त एनेकपा माओवादीका सचिव)

 वैशाख १२ को विनाशकारी भूकम्प र २९ गतेको अर्को ठूलो पराकम्पनले सिर्जना गरेको महाविपत्तिलाई सामना गर्न राष्ट्रिय एकताबाहेक अर्को कुनै विकल्प छैन । नेपालमा अहिलेको भूकम्पजस्तो प्राकृतिक प्रकोपको जोखिमको पूर्वआँकलन नभएको होइन । भूकम्पीय जोखिमको केन्द्रका रूपमा नेपाल रहेकोबारे विभिन्न भौगर्भिक अध्ययनले पुष्टि पनि गरेकै हुन् । हामीले जे जस्ता संरचना निर्माण गरिरहेका थियौँ, जे जसरी हाम्रा बस्ती बसालिएका थिए, हाम्रो देशको जे जस्तो भौगर्भिक अवस्था थियो, त्यसका आधारमा विज्ञहरूले विगतदेखि नै हामीलाई नेपालमा छिटै नै निकै ठूलो क्षमताको विनाशकारी भूकम्प जाने र त्यसले निकै ठूलो विनाशलीला मच्चाउने सम्भावनाबारे एकपटक मात्र होइन, पटक पटक सम्झाएकै हुन्, सचेत गराएकै हुन् ।

विज्ञहरूबाट बारम्बार प्राप्त भएका सल्लाह, सुझाब र चेतावनीपछि विगतका सरकारबाट जोखिम न्यूनीकरणका लागि केही प्रयत्न पनि गरिए । भूकम्प गइहालेको अवस्थामा उद्धार, राहत, उपचार र पुनस्र्थापनाबारे केही गृहकार्य पनि भए । तर, हाम्रा ती प्रयत्न भूकम्पीय विनाशले मच्चाउने क्षतिको तुलनामा निकै कमजोर साबित भए, ती अधुरा, अपूरा ठहरिए । भूकम्पबाट हुन सक्ने सम्भावित क्षतिको तुलनामा हाम्रो पूर्वतयारी पटक्कै पुगेन ।

वर्तमान भूकम्पले सिर्जना गरेको महाविपत्तिलाई सामना गर्ने क्रममा हामीले विगतका हाम्रा नीतिको पुनर्मूल्यांकन गर्नुपर्छ । प्राकृतिक प्रकोपको सम्भावित जोखिमको पूर्वानुमान, त्यसलाई न्यूनीकरण गर्ने, सामना गर्ने पूर्वतयारीमा नीतिगत र व्यावहारिक रूपमा हामी कहाँ कहाँ चुक्यौँ, हामीबाट कहाँ कहाँ गल्ती र कमी कमजोरी भए, यसको इमानदार समीक्षा आवश्यक छ । त्यसैगरी भूकम्पलगायत प्राकृतिक विपत्तिको अत्यन्तै जोखिमयुक्त क्षेत्रमा हाम्रो देश नेपाल रहेको सन्दर्भमा पनि हाम्रो विकास मोडेल, हाम्रा व्यक्तिगत निवास, सार्वजनिक सडक, पुल, विमानस्थल, सरकारी कार्यालय, अस्पताल, सेनाको ब्यारेक, प्रहरी कार्यालय, स्कुल, कलेज र विश्वविद्यालयका भौतिक संरचना के कसरी बनिरहेका छन् भन्ने सम्बन्धमा हामीले पटक्कै चासो देखाएनौँ ।

साथै, यस्ता संरचना निर्माण गर्दा के कस्ता मापदण्ड अपनाउनुपर्छ भनेर नीतिगत व्यवस्था गरे पनि कार्यान्वयन तहमा चाहिँ हामीले पटक्कै ध्यान पुर्& याउन सकेनौँ । विगतका हाम्रा यिनै कमी कमजोरीको समीक्षा गर्दै आगामी दिनका लागि सम्भावित प्राकृतिक प्रकोप र तिनबाट हुन सक्ने मानवीय र भौतिक क्षति न्यूनीकरणका लागि आवश्यक सम्पूर्ण उपाय कडाइसाथ अवलम्बन गर्न सक्नुपर्छ । अब बन्ने भौतिक संरचना भूकम्पीय दृष्टिले सुरक्षित हुनैपर्छ । यस दिशामा हामी फेरि पनि चुक्यौँ भने भविष्यमा अहिलेको भन्दा झनै ठूलो विपत्ति, विनाश र क्षति व्यहोर्नुपर्ने निश्चित छ ।

अहिलेको विनाशकारी भूकम्पले निम्त्याएको मानवीय र भौतिक क्षतिको मूल्यांकन गर्दा हाम्रो पूर्वतयारी अत्यन्तै फितलो देखियो । जोखिम छ, सम्भावित भूकम्पका कारण हामीले अत्यन्तै ठूलो विनाश झेल्नुपर्ने सम्भावना छ भनेर खतराको घन्टी पटक पटक बजाइँदा पनि राज्यदेखि आमनेपाली जनतासम्म सबैले गम्भीरतापूर्वक नलिएको पनि महसुस भयो । हाम्रा यस्ता तमाम कमजोरीका बाबजुद यो स्तरको विनाशकारी भूकम्प गइसकेपछि राज्यले जे जसरी  रेस्पोन्स  गर्नुपथ्र्यो, राज्यले जे जति गर्न सक्थ्यो, जसरी प्रभावित जनताको साथमा राज्य रहेको अनुभूति दिलाउन सक्नुपथ्र्यो, त्यो हुन सकेन । भूकम्पीय विनाशपछि राज्यले आफ्नो उपस्थितिको आभास नै दिलाउन सकेन । भूकम्पपछि उद्धार, राहत र पुनस्र्थापनामा सरकार पूर्णत: असफल भयो । उसले आफूमातहतका अंगलाई समेत समन्वयकारी ढंगमा परिचालन गर्न सकेको देखिएन ।

प्रारम्भिक तथ्यांकअनुसार अहिलेको विनाशकारी भूकम्प र त्यसका शक्तिशाली पराकम्पनबाट देशभर झन्डै पाँच लाख घर पूर्ण रूपले ध्वस्त भएका छन् भने आंशिक रूपमा क्षति पुगेका घरको संख्या पनि लगभग त्यति नै छ । १० हजारभन्दा बढी मानिसको मृत्यु भएको छ भने झन्डै २० हजारजति घाइते भएका छन् । अहिलेको भूकम्पले ल्याएको मानवीय, सामाजिक र आर्थिक अवस्था तथा यसले पारेको मनोवैज्ञानिक असर अकल्पनीय, अपूरणीय छ । अब हामीले भूकम्पअघिको शक्ति सन्तुलन र अर्थराजनीतिक दृष्टिले स्थितिको आँकलन गर्न थाल्यौँ भने असफलताबाहेक केही पनि हात लाग्ने अवस्था छैन । यदि कसैले त्यस्तो दृष्टिकोणले परिस्थितिको मूल्यांकन गर्न खोज्छ भने उसले अहिलेको परिस्थिति नै नबुझेको र परिस्थितिगत यथार्थको मूल्यांकन नै गर्न नजानेको ठहरिन्छ ।

त्यसैले अबका दिनमा राजनीतिक पार्टीहरूको भूमिका, राज्य, राज्यका अंग र अवयवका भूमिका पुनपर्रिभाषित हुनु जरुरी छ । भूकम्पले ल्याएको परिवर्तित परिस्थितिअनुरूप सबैले आ आफ्नो सोच बदल्नु आवश्यक छ । हाम्रो सरकार एक्लैले अहिलेको विपत्तिको सामना गर्न सक्दैनथ्यो । तर, सरकारले जति गर्न सक्थ्यो, अभिभावकीय भूमिका निभाउन सक्थ्यो, त्यो पनि गर्न सकेन । सरकारले समयमै आवश्यक नीतिगत भूमिका निभाउन पनि सकेन । भूकम्पपछि उद्धारमा, राहत परिचालनमा र पुनस्र्थापनामा पनि सरकारले देखाउन सक्नेजति तदारुकता देखाउन सकेन । सरकार सर्वाधिकारसम्पन्न समन्वयकारी निकाय पनि हो । यस्तो सरकार नै राष्ट्रिय विपत्तिको क्षणमा अलमलमा देखिनु दु:खको कुरो हो । राजनीतिक पार्टी, तिनका नेता, कार्यकर्ताले पनि व्यवस्थिति ढंगले जे जति गर्न सक्नुपथ्र्यो, त्यो पनि गर्न सकेको देखिएन । यो पनि हाम्रो समीक्षाको पाटो पक्कै हो ।

भूकम्पले विनाशलीला मच्चाएको त हामी सबैले अनुभव गर्& यौँ, देख्यौँ । यसले खर्बौंको भौतिक संरचनामा अकल्पनीय क्षति पुर्& याएको छ । भूकम्प प्रभावित जिल्लाका जनता यतिखेर खुला आकाशमुनि एउटा त्रिपालका भरमा रात गुजारिरहेका छन् । कैयौँले राहतअभावमा भोकभोकै रातदिन कटाउनसमेत बाध्य हुनुपरिरहेको छ । यतिखेर बर्खा निकै नजिक आइसकेको छ । अहिले भूकम्पबाट प्रभावित पीडित जनता जे जसरी बसिरहेका छन्, त्यसले बर्खा धान्न सक्ने स्थिति छैन । त्यसैले पनि तत्कालै बर्खा धान्न सक्ने खालको अस्थायी संरचना खडा गरी बसोबास गराउन सकिएन भने पीडित जनता झनै ठूलो मारमा पर्ने निश्चित छ ।

त्यसैले अब हामीले कम्तीमा पनि १० वर्षको योजना बनाएर अघि बढ्नुपर्छ । तात्कालिक, मध्यकालिक र दीर्घकालिक गरी तीन चरणका योजना तथा कार्यक्रम बनाएर अघि बढ्न सकियो भने मात्र त्यो परिणाममुखी हुन सक्छ । तात्कालिक राहत र पुनस्र्थापनाको काम सरकार स्वयंले नै गर्न सक्छ । उसले आफ्नै स्रोत र साधनबाटै यसको सुरुआत गर्न सक्नुपर्छ । सरकारले इमानदार प्रयास गर्ने हो भने यो असम्भव पनि छैन । मध्यकालीन योजनाचाहिँ अन्तर्राष्ट्रिय सहयोगीहरू, हाम्रा मित्रराष्ट्रहरूको सहयोग र हाम्रो आफ्नै साधन स्रोतमा अघि बढाउनुपर्छ । त्यसैगरी दीर्घकालीन योजना पनि अन्तर्राष्ट्रिय सहयोग, दाता राष्ट्रहरूको अनुदान र ऋण तथा हाम्रो आफ्नै साधन र स्रोतको उच्चतम उपयोग गरेर कार्यान्वयनमा जानुपर्छ ।

यसका लागि हामीसित सबैभन्दा पहिले बलियो राष्ट्रिय संकल्पको खाँचो छ । हामी सबै हाम्रो देश निर्माणमा एक छौँ, सरकार, सरकारका निकाय, राजनीतिक शक्ति र आमजनता विपत्तिपछिको राज्य पुनर्निर्माणमा एकै ठाउँमा एकढिक्का भई उभिएका छौँ भन्ने संकल्प गरेर विश्व जगत्लाई एकताबद्ध भएको सन्देश दिन सक्नुपर्छ । सो राष्ट्रिय संकल्पअनुसार काम गर्न राजनीतिक शक्तिबीचको एकता, सोहीबमोजिमको राजनीतिक शक्तिहरूको सहमतिमा बलियो राष्ट्रिय सरकार निर्माण गर्नु नै अहिलेको मुख्य आवश्यकता हो । हामीबीचको एकताका आधारमा संविधान निर्माणका बाँकी काम टुंग्याएर संविधान जारी गर्नु पनि अर्को अत्यावश्यक पक्ष हो । यसका साथै अहिलेको विपत्तिको सामना गर्ने क्रममा राज्यका जे जति कमी कमजोरी देखिएका छन्, तिनलाई सच्याई हामी यस्ता राष्ट्रिय विपत्ति झेल्न सक्षम छौँ भन्ने सन्देश दिन सक्यौँ भने त्यो नै नवनेपाल निर्माणको बलियो आधारशिला बन्न सक्छ ।

हामीबीचको राष्ट्रिय एकताले संविधान निर्माण र भूकम्पले ल्याएको विध्वंशको पुनर्निर्माणको भरपर्दो आधार तयार गर्न सक्छ । हाम्रा राजनीतिक पार्टी, सुरक्षा निकाय, राज्यका सम्पूर्ण अंग र अवयव, संघ, संस्था र आमनागरिक एक हुने हो भने नेपालको नवनिर्माणमा कुनै समस्या हुनेछैन । तर, त्यसका लागि सरकारको वर्तमान नेतृत्वको त्यसप्रकारको तदारुकता, अग्रसरता र बलियो इच्छाशक्ति नदेखिएको हुनाले कतै हामी विगतमा महाविपत्तिबाट असफल भएका देश, असफल भएका सरकार, असफल भएका राजनीतिक पार्टी, असफल भएका नागरिकका रूपमा कलंकित हुने त होइनौँ भन्ने गम्भीर चिन्ता पनि एकसाथ खडा भएको छ ।

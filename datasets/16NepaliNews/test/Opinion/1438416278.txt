
﻿-विष्णु गुरुङ  एकता 
महिला र पुरुष मानव जीवनमा एकै रथका दुई पाङ्ग्रा हुन्, यो ध्रुबसत्य छ । तर महिलालाई पुरुषसरह अवसर र अधिकार सम्पन्न गरी लैंगिक विभेद अन्त्य गर्न पुरुष वर्ग किन तयार छैन ? लोकतान्त्रिक मुलुक नेपालमा ८ वर्षको पर्खाइपछि संविधान बन्दै गरेको छ जसलाई आधार मानेर नेपाली जनताको भविष्य कोरिँदैछ अनि नेपालको निर्माण गरिँदैछ । तर त्यही संविधानमा लैंगिक विभेद किन ?

अमेरिकामा पनि पितृसत्तात्मक सोच नभएको होइन । ठूलो आन्दोलनपछि बच्चाको जन्मदर्ताको प्रमाणपत्रमा आमाको नाम पहिले हुन्छ र आमाको सिफारिसमा बाबुको नाम राखिन्छ । बच्चाको वंश राख्न पनि आमाको अधिकार हुन्छ तर नेपालमा आमालाई प्राकृतिक अधिकारबाट पनि वञ्चित गरिन्छ किन ? लोकतन्त्रमा जबसम्म सम्पूर्ण जनतालाई समान अवसर र अधिकार हुँदैन तबसम्म प्रजातन्त्र र स्वतन्त्रताको कुनै मूल्य हुँदैन । त्यसो हो भने के महिला यो देशका जनता होइनन् ? यदि हो भने महिलामाथि विभेद किन ? होइन भने महिलाको राज्य छ कहाँ ?

लैंगिक विभेद एक सामाजिक अपराध हो। शताब्दीयौंदेखि जरो गाडेको पितृसत्तात्मक सोचले महिलालाई प्रकृतिले दिएको प्रजनन शक्तिको दुरुपयोग गर्दै सन्तान उत्पादन गर्ने मेशिन, पुरुषको मनोरञ्जनात्मक साधानको रुपमा शोषण गर्दै सम्पूर्ण सामाजिक, धार्मिक साथै राजनीतिक तहमा अवसर र अधिकारबाट वञ्चित गरी उनीहरुको जीवन घरभित्र एउटा पुरुषको मुट्ठीमा बन्द गर्दै आइरहेको छ । यसले गर्दा बर्षेनी हजारौँ निर्दोष महिलाको विभिन्न बहानामा हिंसा हुन्छ । आफ्नै घरपरिवार इष्टमित्र, छिमेकी जो कसैबाट पनि बलात्कृत हुन्छिन् र वेश्यालयमा बेचिन्छिन् पशुझैँ । यस्तो विभेदको अन्त गर्ने जिम्मेवारी कसको ?

जबसम्म लैंगिक विभेदको अन्त्य गर्ने सोच बलियो रुपमा राज्यबाट आउँदैन तबसम्म यी अपराधहरुले जरा गाडेरै बस्दछन् । त्यसैले लैंगिक विभेद अन्त्य गर्नु नयाँ संविधानको मुख्य उदेश्य हुनुपर्दछ।

अमेरिकामा पनि पितृसत्तात्मक सोच नभएको होइन । त्यहाँका महिलाले १९६० ७० को दशकतिर महिला अधिकारका लागि ठूलो आन्दोलन गरे जसले गर्दा अन्याय गर्नेहरुको आँखा खुल्यो । फलस्परुप यस देशमा बच्चाको जन्मदर्ताको प्रमाणपत्रमा आमाको नाम पहिले हुन्छ र आमाको सिफारिसमा बाबुको नाम राखिन्छ । बच्चाको वंश राख्न पनि आमाको अधिकार हुन्छ तर नेपालमा आमालाई प्राकृतिक अधिकारबाट पनि वञ्चित गरिन्छ किन ?

एउटा बच्चालाई आमाले नौ महिना कोखमा बोक्छे&  प्राणको बाजी राखेर जन्म दिन्छे, सन्तानप्रति त्याग गर्छे । यसको अर्थ आमाबिनाको मानव जीवन कल्पना पनि गर्न सकिँदैन । अब महिलाको कोमल हृदयको नाजायज फाइदा लिएर आमालाई तिरस्कार नगरौं ।

त्यस्तै एउटा नेपाली पुरुषले विदेशीसँग विवाह गर्दा उसको जीवनसाथी तथा सन्तान स्वतः नेपाली नागरिक हुने तर नेपाली महिलाले विदेशीसँग बिहे गर्दा १५ वर्ष पर्खनुपर्ने किन ? यस्तो विभेदपूर्ण सोचले समानता ल्याउँदैन । महिलालाई कमजोर बनाएर देश बलियो हुँदैन । देश निर्माण गर्नु छ भने महिलालाई घर&  समाज र देश निर्माणका हरेक क्रियाकलापमा सहभागी गराऔँ । र&  उनीहरुभित्रको क्षमता तथा शक्तिको सदुपयोग गरौँ जसको लागि लैंगिक विभेद अन्त्य गर्ने खालको संविधान निर्माण आजको आवश्यकता हो ।

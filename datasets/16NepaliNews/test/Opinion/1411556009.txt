
﻿ रोहित सुब्बा
शिक्षा देश विकासको मेरुदण्ड हो । समाज विकासको आधारशीला हो । हरेक मानिसको चेतनाको निर्माण नै समाजको सभ्यता हो । उच्च चेतनाले लैस सभ्य समाज नै देशको विकास हो । नेपाल जस्तो भूपरिवेष्टित देशमा कस्तो शिक्षा उपयोगी हुन्छ त ? अझ यो देश विकास उन्मुखमात्र छ । यस्तो देशलाई चाँडो विकसित बनाउनु छ । हामी सबै नेपाली जनताको चाहाना, हाम्रो देश नेपाल चाँडो भन्दा चाँडो विकसित होस् । हामी नेपाली जनताले चाँडो सुख सुविधा पाईयोस् यही हो हाम्रो कामना । अब त्यो कसरी सम्भव छ । वहसको विषय वस्तु यहीँबाट उठान गर्नु पर्छ जस्तो मलाई लागेको छ । 


हाम्रो देश नेपाल गरीब देश बन्नै पर्ने हो त ? मलाई त्यस्तो लाग्दैन, यो देश गरीव देश हुनै सक्दैन, हामी नेपाली जनता ऋणको भारी बोकेर बस्नु पर्ने अवस्था कसरी आयो त ? हामीलाई प्राकृतिक साधन श्रोतले ठगेकै हो त ? मलाई लाग्छ होईन, हामीलाई प्राकृतिक साधन श्रोतले ठगेको छैन तर फेरि किन यस्तो भयो त देश ! हो यहीँनिर हामीले गम्भीर भएर सोच्नु पर्ने भएको छ । विश्वमा नेपाल अथाह साधन श्रोतले सम्पन्न देश हो । यहाँको मुख्य साधन र श्रोत भनेको जमिन, जल, जंगल र प्राकृतिक सौन्दर्य हो । हामीले यसको सदुपयोग गरेको छौ की छैनौं ? मलाई लाग्छ, एक प्रतिशत पनि सदुपयोग गरेका छैनौं, त कसरी हुन्छौं हामी धनी ? हामीले जल, जमिन र जंगलको दुरुपयोगमात्र गरेका छौं । के हामीले हाम्रो देशको मुख्य श्रोत जल, जमिन र जंगलको विषयलाई शिक्षाको विषयवस्तु बनाएका छौ त ? छैनौं, मलाई लाग्छ यहीँनिर छ हाम्रो कमजोरी ।  

खुलेरै भन्नु पर्दा खाली हामीले अर्काको देशको नक्कलमात्र गरेका छौ, जब की त्यो विषय यो देशमा लागु हुनै सक्दैन । यो नजानेर हो त ? होइन, यो जान्दा जान्दै यो देशका हामी बुज्रुुकहरु किन बुभ् पचाई रहेका छौं त ! यो गम्भीर सोचको विषय छ । मलाई लाग्छ नेपाली जनता हामी पानी बेचेरैमात्र विश्वको धनी बन्न सक्छौं । नेपाललाई विश्वको धनी राष्ट्रबनाउन सकिन्छ । अथाह जल हामीसंग छ । नेपालको सयौं कंचन हिमनदीहरुबाट पिउन सतप्रतिशत उपयुक्त पानी खेर गईरहेको छ । अरबको खाडीहरुमा पिउने पानी नपाएर मानिसहरु छट्पटाइ छट्पटाइ मरिरहेका छन् । के हामी हाम्रो जलको भण्डारलाई विशेष प्रकारले प्रसोधन गर्न सक्दैनौं ? आधुनिक तरिकाले विश्वमा पानी सप्लाई गर्ने प्रविधिको विकास गर्न सक्दैनौं ? जलबाट के के प्रविधिको विकास गर्न सक्छौं ? वैज्ञानिक ढंगले अध्ययन अनुसन्धान गरेर नयाँ आविस्कार गर्न सक्दैनौं ? मलाई लाग्छ, सक्छौ । दुनियालाई चमत्कार देखाउन सक्छौं । हिमनदीहरुबाट बगेको पानीलाई हामी सुन बनाउन सक्छौं । यतिमात्र हो, दृढ अठोटको खाँचो छ । दृढ संकल्पको खाँचो छ । कठोर मेहनतको खाँचो छ । जलबाट हामी कुन कुन प्रविधिको विकास गर्न सक्छौ ? हाम्रो देशको जल यस्तो ठाउँमा बगेको छ । उर्जा शक्ति उत्पादनको निम्ती यो सारै उपयुक्त छ । यो उर्जाशील ढंगले उत्तरतिरबाट दक्षिण तर्फ बेगले बगेको छ । जहाँबाट हामी अथाह उर्जा उत्पादन गर्न सक्छौं । उर्जा शक्ति नै अहिलेको दुनियामा सबै भन्दा महत्वपूर्ण र शक्तिशाली शक्ति हो । जसले अहिलेको इन्फरमेसन र टेक्नोलोजीको विकास गर्ने क्रममा आधारशीलाको काम गरेको छ । उर्जा शक्ति विना यो हाई टेक्नोलोजी फिक्का हुन्छ । कामै लाग्दैन । अब आफै कल्पना गर्नुहोस्, हाम्रो देश कति धनी होला त ? दुनियाँको धनी देशहरु भन्दा हाम्रो देश सयौं गुणा धनी छ । यो दाबीका साथ भन्न सकिन्छ । यति धेरै सम्भावना छ यो देशमा, भनेर कहिल्यै सकिन्दैन । सुक्ष्म अनुसन्धान गर्ने यही क्षेत्रमा वैज्ञानिकहरु निर्माण गर्न सकिन्छ । सबै वैज्ञानिक हुनसक्ने तर नेपाली वैज्ञानिक हुन नसक्ने यो समाज विकासमा हुनै सक्दैन । अरुले नयाँ नयाँ उच्च प्रविधिहरुको आविस्कार गर्न सक्ने नेपालीले गर्न नसक्ने भन्ने प्रकृति विज्ञान विरोधी कुरा हो । अरुठाउँमा आविस्कार गर्ने प्रविधिहरुको सुविधा हुन्छ । हामी कहाँ छैन भन्ने कुरा सोरै आना गतल कुरा हो । अरुले पनि जादुको छडी झै पाएको हैन । उनीहरुले धेरै मेहनत र परिश्रमबाट पाएको फल हो । 

त्यस कारणले यहाँ उल्लेख गर्न खोजिएको कुरा के हो भने विश्वलाई नै तरङ्गित गर्न सक्ने शिक्षाका विषय वस्तुहरु नेपालमा नै प्रशस्त छन् । खोजी नगरेको हो । अर्काको भरमा बाँच्ने परजीवी मानसिकताले जन्माएको यो विकराल परिणाम हो । जबसम्म अर्काको भरमा बाँच्ने परजीवी मानसिकता हट्दैन तबसम्म नेपाली समाजको विकास र शिक्षामा विकासको कुनै आशा नगरे हुन्छ । यो आत्माघाती संस्कारलाई तोड्नु पर्दछ । आफ्नो खुट्टामा आफै उभिन सक्ने आत्मनिर्भर मानसिकताको विकास गर्नु पर्दछ । आफ्नै देशमा भएको अथाह सम्भावनाहरुको खोजी गर्नु पर्दछ । मेहनत र कडा परिश्रम गर्ने संस्कारको विकास गर्नु पर्दछ । नेपाली शिक्षाको विषय वस्तु भनेको जल, जमिन, जंगल र प्राकृतिक सौन्दर्यतालाई मुख्य क्षेत्र बनाएर, मुख्य एजेण्डा बनाएर, नेपालको शिक्षा प्रणाली निर्माण गर्नु पर्दछ र सोही अनुसारको पाठ्यक्रम, पाठ्यपुस्तक निर्माण गरेर पठनपाठन गरिनु पर्दछ । यो नै वर्तमान नेपालको उपयुक्त शिक्षाको विकल्प हुनसक्छ । 

जलको प्रयोग गरेर विद्युत् उत्पादन यसको मुख्य उदेश्य हुनसक्छ । विद्युत् सम्बन्धी विभिन्न विषय निर्माण गरी अध्यापन गराउन सकिन्छ । नेपालको पहिलो सम्भावनाको केन्द्र भनेको जलको प्रयोग गरी अथाह विद्युत् उत्पादन गर्ने हुन्छ । जुन विश्वको धेरै राष्ट्रहरुमा सप्लाई गर्न सकिन्छ । जस्को मार्केट कहिल्यै डाउन हुदैन । नेपालमा नै विकासको पूर्वाधारहरु निर्माण गर्न प्रयोग गर्न सकिन्छ । दोस्रो जमिन को प्रयोग गरेर वैज्ञानिक कृषी प्रणाली उपयोग गरी अथाहा खाद्यन्नको उत्पादन गर्न सकिने सम्भावना छ । पशुपालन पन्छी पालन र विभिन्न कृषि सम्बन्धी खेतीहरु गरेर आधुनिक कृषि फर्महरु निर्माण गरेर कृषि व्यवसायलाई दुनियाकै नमुना बनाउन सकिन्छ । नेपालका बुजु्रक वर्गहरु शिक्षाविद्हरुले यतातिर एक नजरमात्र दिए कति अगाडि बढ्थ्यो होला देश । विदेशी भूमिका शिक्षानीति र प्रणाली भित्र्याएर उनीहरुको त साखासन्तानलाई पुग्ने सम्पत्ति जोडे होलान् तर नेपाल र नेपालीको भविष्य सधै अन्धकार बनाए । 

अब यो स्थितिको अन्त्य गर्न जरुरी छ । नेपालको जंगल र प्राकृतिक सौन्दर्य हेर्दा कैयौं दिनका भोक तिर्खा मेटिन्छ । दीर्घ रोगीहरु र विमारीहरु सबै भुल्छन् र निको हुन्छन् । नेपालको प्राकृतिक सौन्दर्य नै विश्वको रोगीहरुको उपचारको केन्द्र बन्न सक्छ । प्राकृतिक चिकित्सालयहरु बन्न सक्छ । दुनियाको विकसित देश भनाउदाहरुमा चौविसै घण्टा एयर कन्डीसन चलाउनु पर्दछ र ५५ र ६० डीग्रीको तापक्रमको गर्मी छ तर पनि ति देशहरु विकसित छन् । नेपालमा सदावहार प्राकृतिक एयर कन्डीसन छ । न यहाँ विदेश जस्तो अथाह जाडो हुन्छ न यहाँ खप्नै नसकिने गर्मी हुन्छ । सदावहार एयर कन्डीसन भएको प्रकृतिको उपहार छ । हामीलाई यति भएर पनि केही गर्न नसक्ने हामी नेपाली कस्ता हौं त ? आउनुहोस् अब ढिला नगरौं नेपाललाई कसरी उन्नती, प्रगती र समृद्धीको दिशामा लैजान सकिन्छ ? यस्को लागि कस्तो शिक्षा दिनु पर्ला बहस गरौं । विषय वस्तुको उठान भैसकेको छ । तपाईहरुको अमूल्य दृष्टिकोण, तर्क पेश गर्नुहोस् सबैले हातेमालो गरौं देश विकासको बाटोमा अगाडि लम्कौं ।

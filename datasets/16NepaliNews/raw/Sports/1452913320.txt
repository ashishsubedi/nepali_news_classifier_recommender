
﻿
ब्रिस्वन/ अस्ट्रेलियाले दोस्रो एकदिवसीय क्रिकेट प्रतियोगितामा भारतलाई सात विकेटले हराएको छ । अस्ट्रेलियाले भारतविरुद्धको पाँच एकदिवसीय सिरिजमा २–० को अग्रता लिएको छ । शुक्रबार ब्रिस्बेनमा ओपनर रोहित शर्माको शतकबाट प्रेरित भारतले निर्धारित ५० ओभरमा ८ विकेट गुमाएर ३ सय ८ रन जोड्यो । जवाफमा अस्ट्रेलियाले ६ बल बाँकी छँदा ३ विकेटको क्षतिमा लक्ष्य पूरा गर्‍यो ।
घरेलु टोली अस्ट्रेलियालाई जित दिलाउने क्रममा जर्ज बेलीले अविजित ७६ रन जोडे । आक्रामक ब्याटिङ गरेका बेलीले ५८ बल खेल्दा ६ चौका र १ छक्का प्रहार गरे । ग्लेन म्याक्सवेलले पनि नटआउट २६ रन जोडे । म्याक्सवेलले २५ बल सामना गर्दा विजयी चौका प्रहार गरेका थिए । त्यसअघि अस्ट्रेलियाका दुवै ओपनर आरोन फिन्च र साउन मार्सले पहिलो विकेटका लागि १ सय ४५ रनको साझेदारी गरेका थिए ।
फिन्च र मार्सले समान ७१–७१ रन जोडेका थिए । फिन्चले ८१ बलमा ७ चौका र १ छक्का हिर्काएका थिए । उपकप्तान डेबिड वार्नरको स्थानमा ओपनिङ गरेका मार्सले धैर्यपूर्वक ब्याटिङ गर्दै ८४ बल खेल्दा ५ चौका प्रहार गरेका थिए । अस्ट्रेलियाको इनिङमा कप्तान स्टेभेन स्मिथले ४६ रनको योगदान दिए ।
उमेश यादवबाट बोल्ड हुनुअघि स्मिथले ४ चौका हिर्काएका थिए । उमेशबाहेक बलिङतर्फ भारतका इशान्त शर्मा र रवीन्द्र जडेजाले १–१ विकेट लिए । त्यसअघि भारतको ब्याटिङमा रोहितले लगातार दोस्रो शतक बनाउने क्रममा १ सय २४ रन बटुलेका थिए । रोहितको यो दशौँ एकदिवसीय शतक हो । रोहितले अस्ट्रेलियाविरुद्धको पहिलो खेलमा १ सय ७१ रनको सानदार इनिङ खेलेका थिए ।
कोहलीले रोहितसँग दोस्रो विकेटका लागि १ सय २३ रनको साझेदारी गरेका थिए । विराटले ५९ रन जोडे । त्यसपछि अजिन्का राहाणेसँग पनि रोहितको जोडी जम्यो । राहाणे र रोहितले तेस्रो विकेटका लागि १ सय २१ रनको साझेदारी गरे । ४३औँ ओभरसम्म भारतले ३ विकेटको नोक्सानीमा २ सय ५५ रन बनाएको थियो । ४२.२ ओभरमा भारतले रोहितलाई गुमाउँदा इनिङ धर्मराएको थियो । भारतले अन्तिम ५ विकेट गुमाउँदा ५३ रन मात्र जोड्न सक्यो ।
राहाणेले ८९ रन तथा कप्तान महेन्द्रसिंह धोनीले ११ रन मात्र बनाए ।
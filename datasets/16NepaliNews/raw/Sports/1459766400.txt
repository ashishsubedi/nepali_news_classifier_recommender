
﻿लन्डन । एभर्टनलाई पराजित गर्दै म्यानचेस्टर युनाईटेड इंग्लिस प्रिमियर लिग फुटबलको पाँचौ स्थानमा उक्लिएको छ । एन्थोनी मार्सेलले निर्णायक गोल गरेपछि आइतबार राती युनाईटेडले एभर्टनलाई १–० गोल अन्तरले पराजित गरेको हो ।
घरेलु मैदान ओल्ड ट्राफोर्डमा दुवै टोलीले पहिलो हाफ गोलरहित बराबरीमा खेलेको थियो । तर, दोस्रो हाफको ५४ औँ मिनेटमा मार्सेलले गोल गर्दै टोलीको जित सुनिश्चित गरे । फोसु मेन्साको क्रसमा अनमार्क रहेका मार्सेलले बललाई पोस्टको दिशा देखाए ।
जितसँगै म्यानचेस्टर युनाईटेड घरेलु मैदानमा १ हजार गोल गर्ने पहिलो प्रिमियर क्लब समेत बने । यसअघि कुनै पनि इंगलिस क्लबले एक हजार होम गोल गर्ने कोशेढुंगा बनाउन सकेको थिएन । युनाइटेडले सन् १९९२ मा इप्सविच टाउनसंग १ –१ गोलको बराबरी खेल्दा पहिलो होम गोल गरेको थियो । त्यसक्रममा डेनिस इर्विनले युनाईटेडका लागी पहिलो गोल गरेका थिए ।
घरेलु मैदानको जितसंगै लिगको पाचौ स्थानमा उक्लिएपनि युनाइटेड शिर्ष स्थानको लिसेस्टर सिटि भन्दा १७ अंकले पछि छ । पाँचौ स्थानमा उक्लिएको युनाईटेडले ५३ अंक जोडेको छ भने शीर्ष स्थानमा रहेको लिसेस्टरको ६९ अंक छ । यस्तै ३८ अंक जोडेको एभर्टन १२ औँ स्थानमा छ ।एजेन्सी

﻿काठमाडौं । नेपाली खेलकुदमा बढ्दो राजनीतिकरणका कारण नेपाली खेलकुद क्षेत्र क्रमशः ओरालो लागेको भन्दै खेलाडी तथा प्रशिक्षकहरुले चिन्ता ब्यक्त गरेका छन् ।
व्यवस्थापिका संसदको महिला बालबालिका, जेष्ठ नागरिक तथा समाजकल्याण समिति अन्र्तगत युवा उपसमितिको खेलकुद क्षेत्रको समस्या र विवाद सम्बन्धी अध्ययन उपसमितिसँग सोमबार भएको छलफलमा खेलाडी तथा प्रशिक्षकहरुले राजनीतिकरणका कारण पछिल्लो समय नेपाली खेलकुदले सोचे अनुसारको सफलता हात पार्न नसकेको गुनासो गरेका हुन् ।
खेलकुदभित्रको समस्या र विवाद सम्बन्धी अध्ययन गर्न गठित उपसमितिले खेलकुद क्षेत्रका विभिन्न सरोकारवाला निकायसँग छलफल गरिरहेको छ । त्यही छलफलका क्रममा उपसमितिले सोमबार पूर्व राष्ट्रिय खेलाडी तथा प्रशिक्षकहरुलाई बोलाएको थियो । छलफलका क्रममा विभिन्न बिधामा राष्ट्रिय अन्तराष्ट्रिय पदक विजेता खेलाडी तथा प्रशिक्षकहरुले नेपाली खेलकुदको मुख्य समस्या राजनीतिकरण, खेलकुद नीतिको अभाव, सरोकार पक्षबाट उपेक्षा जस्ता कारण भएको राय ब्यक्त गरेका थिए । त्यस्तै उनीहरुले खेलकुदमा लागेका खेलाडीहरुलाई जिविकोपार्जन गर्न समस्या भएपनि सरकारले ध्यान नदिएको गुनासो गरेका थिए ।
छलफलमा कीर्तिमानी तेक्वान्दोका खेलाडी तथा ओलम्पियन दिपक विष्ट र संगिना वैद्य, कराँतेका दिपक श्रेष्ठ, एथ्लेटिक्सका भेट्रान तथा ओलम्पियन जितबहादुर केसी, कान्छिमाया कोजु, फुटबलका प्रशिक्षक राजुकाजी शाक्य, फुटबलका पूर्व कप्तान हरि खड्का, टेबलटेनिसका शिबसुन्दर गोथे, करातेका मण्डेकाजी श्रेष्ठ, उर्मिला डीसी, मालिका थापाले देशलाई अन्तर्राष्ट्रिय जगतमा चिनाउन खेलकुदमा जीवन सर्मपण गरे पनि आफ्नो जिविकोपार्जनका लागि सरकारले ध्यान नदिएको गुनासो गरे ।
समितिमा बोल्दै तेक्वान्दोका दिपक बिष्टले खेलकुदको विकासका लागि संविधानमै लेखिनुपर्ने बताउदै खेलकुदमा लागेका खेलाडीले सरकारबाट सुबिधा पाएमात्र देशमा खेलकुदको विकास हुने बताए ।
तेक्वान्दोकी संगीना वैद्यले खेलकुदलाई स्कुल लेभलमा एउटा विषय बनाएर लैजान आग्रह गर्दै महिला खेलाडीलाई बढी फोकस गर्न आग्रह गरिन् ।
कराँतेका दिपक श्रेष्ठले सरकार र राजनैतिक दलले खेललाई प्राथमिकतामा नराख्दा नेपाली खेलकुद ओरालो लाग्दै गएको बताए । उनले विनाशकारी भूकम्पले क्षतिग्रस्त बनाएको दशरथ रंगशालाको पुनर्निर्माण नहुँदा दुःख लागेको बताए ।
यस्तै शिवसुन्दर गोथेले १७ वर्षसम्म निरन्तर खेलमा लागिरहँदा पनि जीवनस्तरमा सुधार नआउदा नयाँ पिढीलाई के आश्वासन दिने भन्दै प्रतिप्रश्न गरे ।
मण्डेकाजी श्रेष्ठले खेल संघकै विवादले खेलाडीहरु बढी समस्यामा परेको बताए ।
छलफलपछि बोल्दै व्यवस्थापिका संसदको महिला बालबालिका, जेष्ठ नागरिक तथा समाजकल्याण समिति अन्र्तगत युवा उपसमितिको संयोजक मोहनकुमार राईले खेलकुदको समस्याको जड पत्ता लगाई समितिद्धारा सम्बन्धित निकायलाई निर्देशन दिने प्रक्रिया अघि बढेको बताए ।
यस्तै सदस्य रामहरी सुवेदीले खेलकुदमा सुनिश्चित राजनैतिक वातावरण चाहिने बताए । अर्का सदस्य निशा शाहले खेलाडी पलायन रोक्न उनीहरुको हितमा हुने गरी बजेट ल्याउनुपर्ने बताइन् ।

﻿
एजेन्सीजुरिच, २८ पुस
फिफा अध्यक्ष सेप ब्लाटरले आफूमाथि लगाइएको आठ वर्षको प्रतिबन्धविरुद्ध अपिल गर्ने भएका छन् । ब्लाटरले फिफाको इथिक्स कमिटीमै अपिल गर्ने बिबिसीले जनाएको छ । इथिक्स कमिटीले नै ब्लाटरलाई आठ वर्षको प्रतिबन्ध लगाएको छ । सन् १९९८ देखि अध्यक्ष बनेका ब्लाटरमाथि लाखौँ डलर भ्रष्टाचार गरेको आरोप छ ।
गत महिना इथिक्स कमिटीले उनलाई ५० हजार स्विस तिराएको थियो । ब्लाटरले आफूमाथि अन्याय भएको दाबी गरेका छन् । ‘इथिक्स कमिटीले ममाथि ठूलो अन्याय गरेको छ, यसै कमिटीमा म न्याय माग्न गइरहेको छु,’ ब्लाटरले भने, ‘कमिटीका पदाधिकारीले पुनर्विचार गर्नुपर्छ ।’
ब्लाटरका वकिल रिचार्ड कुलेनले आफ्नो क्लाइन्ट निर्दोष भएको दाबी गरेका छन् । सबै कागजी प्रक्रिया पूरा भएपछि इथिक्स कमिटीमा अपिल गर्ने कुलेनले जानकारी दिए । ‘हामी सबै प्रमाण जुटाइरहेका छौँ, कागजी प्रक्रिया पूरा भएपछि कमिटीमा उजुरी गर्छौं,’ उनले भने, ‘आठ वर्ष प्रतिबन्ध धेरै हो ।’
दुई साताअघि युरोपियन फुटबल महासंघ (युइएफए) का अध्यक्ष मिचेल प्लाटिनीको अपिल इथिक्स कमिटीले अस्वीकार गरेको थियो । गत डिसेम्बरमा इथिक्स कमिटीले ब्लाटर र प्लाटिनीबीच गोप्य रूपमा सन् २०११ मा १० लाख ८० हजार युरो कारोबार भएको सार्वजनिक गर्दै ब्लाटरलाई आठ वर्ष प्रतिबन्ध लगाएको थियो । ब्लाटरका वकिल कुलेनले विनाआधार इथिक्स कमिटीले क्लाइन्टसँग क्षतिपूर्ति मागेको बताएका छन् । ‘मेरो क्लाइन्ट ब्लाटरले क्षतिपूर्ति तिर्नु पर्दैन, इथिक्स कमिटीले गैरकानुनी रूपमा उनलाई जरिवाना तिर्न लगाएको छ,’ कुलेनले भने ।
यता, प्लाटिनीका वकिल थिबाउड ड एलेसले आफूहरू पनि न्यायका लागि इथिक्स कमिटीमै जाने बताए । ‘हामी तयारी अवस्थामै छौँ, सबै मुद्दा हेर्दा मेरो क्लाइन्टले केही गरेको देखिँदैन,’ एलेसले भने । इथिक्स कमिटीका पदाधिकारीले ब्लाटर र प्लाटिनीका मुद्दामाथि पुन: बहस गर्ने जनाएका छन् । यसअघि ब्लाटर र प्लाटिनीका अपिल कोर्ट अफ आर्विट्रेसन स्पोर्टस् (कास) ले अस्वीकार गरेको थियो ।
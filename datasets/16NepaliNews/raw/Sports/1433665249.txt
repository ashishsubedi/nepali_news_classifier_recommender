
﻿शनिबार राति भएको च्याम्पियन्स लिग फुटबलको फाइनलमा स्पेनिस क्लब बार्सिलोनाले बिजय भएको छ ।  युभेन्टसलाई पराजित गर्दै बार्सिलोनाले पाँचौ पटक उपाधि मात्र उचालेन, एकै सिजन देशको लिग, कपसँगै च्याम्पियन्स लिग जितेर ट्रेबलको कीर्तिमान बनाएको छ ।

चौथो मिनेटमा नै राकिटिचले गोल गरेपछि बार्सिलोनाको सहज जितको अनुमान गरिएको थियो । युभेन्टसको डिबक्समा बलमा  नेयमारको पासमा इनिस्टाले मिलाइदिएको बलमा राकिटिकले बन टच गोल गरे । तर, एक गोल पछि परेको अवस्थामा दबाब झेल्दै  युभेन्टसले  पहिलो हाफमा बार्सिलोनालाई  अरु  गोल गर्ने मौका दिएनन् । दोस्रो हाफको ५५ औं मिनेटमा मोराटाले गोल गर्दै युभेन्टसलाई खेलमा फर्काए । कार्लोस टेभेजको प्रहारमा बार्सिलोनाका गोलरक्षकले रोक्दा फर्किएर आएको बलमा अनमार्क रहेका मोराटाले क्लोज रेन्जबाट गोल गरे।

तर, खेलको ६८ औं मिनेटमा लुइस स्वरेजले गोल गर्दै बार्सिलोनालाई २ १ को अग्रता दिलाए । लिओनल मेस्सीको प्रहार बुफिनले रोकेपछि बल नियन्त्रणमा लिन सकेनन् र बाउन्स भएको बलमा स्वरेजले गोल गरे । खेलको ७२ औं मिनेटमा नेयमारले हेड गोल गरेका थिए । तर, ह्याण्ड भएको भन्दै रेफ्रीले मान्यता दिएनन् । तर, अन्तिम मिनेटमा नेयमारले गोल गरेपछि बार्सिलोना ३ १  ले विजयी भयो । फ्रिकिकका लागि युभेन्टसको सबै डिफेण्डर अगाडि बढेको मौकामा मध्यभागमा बल पाएका नेयमारले डि बक्स एरिया नजिकै पेड्रोसँग पास खेल्दै गोल गरेका हुन् ।


﻿
सिलोङबाट श्रीलोचन राजोपाध्यायको रिपोर्ट तस्बिर: ज्ञानेन्द्र कार्की
१२औँ दक्षिण एसियाली खेलकुद प्रतियोगिताअन्तर्गत नेपालले तेक्वान्दोमा आइतबार दुई–दुई रजत र कांस्य पदक जितेको छ । स्वर्णको आशा गरेका खेलाडीद्वय यामकुमारी चौलागाईं र ज्ञानी चुनारा रजतमै सीमित भएका छन् । निग्रिस्म स्पोट्र्स इन्डोर हलमा सुनील पौडेल र निश्चल श्रेष्ठले कांस्य पदक दिलाएका छन् ।
चौलागाईं दोस्रो चरणसम्म अंकविहीन
तेक्वान्दो इभेन्टको दोस्रो दिन नेपालले यानकुमारी चौलागाईंबाट निश्चित स्वर्ण आशा गरेको थियो । आशाअनुरूप उनी ४९ केजी तौल समूहको फाइनलसम्म पुगिन् । अन्तिम दुईमा चौलागाईंले भारतीय प्रतिद्वन्द्वी पुर्वा दीक्षितविरुद्ध प्रतिस्पर्धा गरिन् । स्वर्णका लागि दाबेदारी दिँदा चौलागाईं खासै आत्मविश्वास देखिइनन् । पहिलो चरणमा डिफेन्स रणनीति अपनाउँदा उनी ०–१ ले पछि परिन् ।
दोस्रो चरणमा उनले अंक नै बुटल्न सकिनन् । यस राउन्डमा उनले पुर्वालाई ४ अंक दिइन् । अन्तिम तथा फाइनल राउन्डमा चौलागाईं आक्रामक भइन् । अन्तिम राउन्डको १ मिनेट ३० सेकेन्डसम्म पनि उनले कुनै अंक हात पार्न सकिरहेकी थिइनन् । यता, पुर्वा एकपक्षीय रूपमा ७–० को अग्रता लिँदै स्वर्णतर्फ लम्किसकेकी थिइन् । चौलागाईंले अन्तिम एक मिनेटमा केवल चार अंक मात्र बटुलिन् । पुर्वाले स्ल्याप किक र ब्याक किकको सहयोगमा चौलागाईंलाई १२–४ ले निराश पार्दै स्वर्ण हात पारिन् ।
चुनारालाई दबाब 
अफगानी खेलाडीले सागमा भारत र नेपाललाई समेत चुनौती दिइसकेका छन् । महिलातर्फको ५७ केजी तौल समूहको फाइनलमा नेपालकी चुनाराले अफगानी प्रतिद्वन्द्वी सोमेह गुमजामी पाएकी थिइन् । अघिल्लो खेलमा यानकुमारी चौलागाईं रजतमै सीमित भएपछि चुनारामाथि स्वर्ण जित्नुपर्ने दबाब थियो । एरिनामा सहायक प्रशिक्षक संगीना वैद्यसँगै छिरेकी चुनाराले सुरुवातदेखि नै आत्मविश्वासका साथ प्रतिस्पर्धा गरिन् ।
नेपाली खेलाडी फिटनेसमा कमजोर
नेपालका तेक्वान्दो खेलाडीले आशाविपरीत प्रदर्शन गरिरहँदा चुनाराले अफगानी खेलाडीलाई अन्तिम राउन्डसम्म चुनौती दिइन् । उनले एट्याकिङभन्दा डिफेन्समा अंक बटुल्ने रणनीति बनाइन् । यसको फाइदा अफगानी खेलाडी गुमजामीले लिइन् । पहिलो चरणमा चुनाराले अफगानी खेलाडीलाई १–० मा रोकिन् । दोस्रो चरणमा चुनाराले फ्लाइङ र स्ल्याप किकको मद्दतमा तीन अंक बटुल्दै गुमजामीलाई ६–३ मै सीमित पारिन् । तेस्रो चरणसम्म उनको फिटनेस लेभल आधा घटिसकेको थियो । अफगानी खेलाडी गुमजामीले आफ्नो फिटनेस एकै स्तरमा राखी चुनाराविरुद्ध अंक खोसिरहिन् । गुमजामीले दुईपटक टाउको र मुखमा स्ल्याप किक प्रहार गर्दै एकैपटक ६ अंक बटुल्दा चुनाराको हातबाट स्वर्ण गुम्ने पक्का भइसकेको थियो । अन्तत: चुनारा १०–७ ले पराजित भइन् ।
चौलागाईं र चुनाराको फाइनल
महिला ४९ केजी तौल समूहमा यानकुमारी चौलागार्इंले क्वार्टरफाइनलमा भुटानकी पेमा डेचेनलाई ८–६ ले हराएकी थिइन् । सो खेल तीन राउन्डसम्मै प्रतिस्पधात्मक बनेको थियो । उनले सेमिफाइनलमा पाकिस्तानकी ऐयशा नूरलाई ९–२ ले हराएकी थिइन् । यसैगरी, ५७ केजी तौलमा चुनाराले क्वार्टरफाइनलमा उत्कृष्ट प्रदर्शन गरी पाकिस्तानी नुसरत बिबीलाई ७–० ले र सेमिफाइनलमा भारतकी एस राचियारीलाई ११–८ ले निराश पारिन् ।
सुनील र नरेशलाई कांस्य
नेपालका लागि सुनील र नरेशले कांस्य पदक जितेका छन् । ५८ केजी तौल समूहमा बाई पाएर सुनील सीधै सेमिफाइनलमा प्रवेश गरेका थिए । उनी फाइनल प्रवेशको प्रतिस्पर्धामा भारतका गजेन्द्र परिहारसँग १४–२ ले पराजित भए । ७४ केजीमुनिको तौल समूहमा नरेशले श्रीलंकाका खेलाडीलाई हराएर सेमिफाइनलमा पुगेका थिए ।
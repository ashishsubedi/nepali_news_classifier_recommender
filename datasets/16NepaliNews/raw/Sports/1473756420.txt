
﻿२८ भदौ, काठमाडौं । ब्रान्डन रोजर्सले सेल्टिक ‘यात्रु’ हुन मात्र बार्सिलोना नगएको बताएका छन् ।
स्कटिस च्याम्पियन्स सेल्टिकले मंगलबार राति बार्सिलोनाविरुद्ध उसकै घरेलु मैदानमा खेल्दै च्यासिम्पन्स लिगको यात्रा सुरु गर्दैछ ।
र, सेल्टिकका प्रशिक्षक रोजर्सले आफ्नो टिम बार्सिलोनामा रिजल्टका लागि खेल्ने बताएका छन् । हामीलाई कठिनाइ थाहा छ । तर, हामी यसमै रमाउन चाहन्छौं । तर, रिजल्ट पनि चाहन्छौं, उनले भने ।
उनले लुइस स्वरेजको निकै प्रशंसा गरे । लिभरपुलमा दुई सिजन सहकार्य गरेका रोजर्सले बार्सिलोनाका स्ट्राइकर स्वरेजलाई विश्वकै उत्कृष्ट स्ट्राइकर भनेका छन् ।
स्वरेजसँगै लिओनल मेस्सी र नेयमार अहिलेसम्मकै उत्कृष्ट फवार्ड लाइन भएको उनको विश्लेषण छ । बार्सिलोनामा सेल्टिकको फिजिकल, टेनिक्नल र मानसिक परीक्षा हुने भन्दै उनले भनेका छन्, हामी भन्दा राम्रो टिमसँग खेल्न गाह्रो छ । तर, हामी यो गर्न गइरहेका छौं ।’
सेल्टिकसँग खेल्नु अघि बार्सिलोनाले ला लिगामा नवप्रवेशी आलाभेसबाट अप्रत्यासित हात ब्यहारेको छ ।

﻿
सिलोङबाट श्रीलोचन राजोपाध्यायको रिपोर्ट तस्बिर: ज्ञानेन्द्र कार्की
नेपाली पौडी इतिहासमा गौरिका सिंहले इतिहास रचेकी छिन् । गुवाहाटीमा सोमबार सम्पन्न सय मिटर ब्याकस्ट्रोकमा गौरिकाले कांस्य पदक जितिन् । सागमा नेपालले एकल स्पर्धामा दुई कांस्य पदक जितेको यो पहिलो अवसर हो ।
१७ वर्षपछि पदक
सन् १९९९ मा काठमाडौंमै भएको सागमा महिला मिडलेमा नेपालले स्वर्ण हात पारेको थियो । गौरिकाले इतिहास रच्नुअघि कुनै पौडीबाजले एकल इभेन्टमा पदक हात पार्न सकेका थिएनन् । उनले सय मिटर ब्याकस्ट्रोकमा १ मिनेट ०७.३१ सेकेन्डका साथ कांस्य पदक प्राप्त गरिन् । यसअघि उनले आइतबार दुई सय मिटर ब्याकस्टोकमै कांस्य जितिन्, त्यो पनि राष्ट्रिय कीर्तिमानका साथ । उनले निर्धारित दूरी २ मिनेट २६ दशमलव ९३ सेकेन्डमा पूरा गरिन् । उनले नै २०७१ को साउनमा भएको १९औँ राष्ट्रिय खुला पौडी प्रतियोगितामा २ मिनेट ४८ दशमलव १६ सेकेन्डको कीर्तिमान बनाएकी थिइन् ।

लन्डनबाट सीधै गुवाहाटी
छोटो उमेरमा पौडी क्षेत्रमा आफ्नो विशेष पहिचान बनाएकी गौरिका लन्डनबाट सीधै गुवाहाटीमा सहभागिता जनाउन आएकी हुन् । परिवारका साथ लन्डनमा बसेर अध्ययनरत गौरिकाले पौडीको अभ्यास पनि गर्दै आइरहेकी छिन् । राष्ट्रिय खेलकुद परिषद्ले पौडीका केही खेलाडीलाई विशेष प्रशिक्षण गराए पनि गौरिका भने आफ्नै खर्चमा १२औँ सागमा सहभागी भएकी छिन् । उनी काठमाडौंमा हुने राष्ट्रियस्तरको प्रतियोगितामा लन्डनबाट आउने र जाने गर्छिन् ।
पहिलो सहभागितामै सात कीर्तिमान
१९औँ राष्ट्रिय पौडी प्रतियोगिताअघि गौरिका गुमनाम थिइन् । उनले बेलायतबाट प्रतियोगितामा भाग लिने जनाइन् । त्यसवेलासम्म स्थानीय खेलाडीले सहजै उनलाई हराउने दाबी गरेका थिए । तर, अन्तिम नतिजा आउँदा उनले सात कीर्तिमानसहित आठ स्वर्णपदक जित्दै सबैलाई जिल्लाराम पारिन् । १९औँ राष्ट्रिय पौडी हुँदा उनी १२ वर्षकी थिइन् । एकैपटक विदेशमा रहेकी नेपालीले कीर्तिमान रच्दा उनी को हुन् भनी अनुसन्धान भएको थियो । त्यसपछि गौरिका बेलायतमा बसोबास गर्ने र २०५० सालकी एसएलसी बोर्ड फस्र्ट गरिमा राणाकी छोरी हुन् भन्ने पत्ता लागेको थियो ।
२०औँ राष्ट्रियमा एकाधिकार
एक वर्षअघि भएको २०औँ राष्ट्रिय पौडीमा लन्डनबाट आएकी उनले ६ इभेन्टमा भाग लिइन् । प्रतिस्पर्धा गरेका सबैमा राष्ट्रिय कीर्तिमान कायम गरिन् । सो प्रतियोगिता विश्व च्याम्पियसिपका लागि छनोट प्रतियोगिता पनि थियो । यस सफलतापछि उनी फिना विश्व पौडी च्याम्पियनसिपमा पनि छनोट भइन् ।
बेलायतमै प्रशिक्षण 
गौरिकाले सानै उमेरदेखि बेलायतमै नियमित प्रशिक्षण गर्दै आएकी छिन् । उनका बुबा पारस सिंह डाक्टर हुन् । आमाबुबासँगै लन्डन पुगेकी गौरिकाले त्यहाँ स्थानीय पौडी प्रतियोगितामा समेत पदक जितेकी छिन् । कुनै समय नयाँ पत्रिकासँग गौरिकाका हजुरबुबा लोकभक्त राणाले आफ्नी नातिनी गौरिका हप्तामा १४ घन्टा प्रशिक्षण गर्ने जानकारी दिएका थिए । गौरिकाले बेलायतको बर्नेट कोप्थाल स्विमिङ क्लबमा हप्ताको ६ दिन प्रशिक्षण लिन्छन् ।
पढाइमा पनि अब्बल
लन्डन, काठमाडौं र गुवाहाटीमा समेत राष्ट्रिय कीर्तिमानसहित पदक जितेकी गौरिका पढाइमा पनि तीक्ष्ण छिन् । गौरिकाको हकमा यो भनाइ लागू हुन्छ, ‘जस्तो आमा उस्तै छोरी ।’ गौरिकाले बेलायतमा अहिलेसम्म प्लस एभन्दा तल नतिजा प्राप्त गरेकी छैनन् । बेलायतको ह्याब्स गल्र्स स्कुलमा अध्ययनरत गौरिकाले प्लस ए निकालेकी छिन् ।
नेपाली पौडीमा ठूलो सफलता 
नेपालका प्रमुख पौडी प्रशिक्षक वाङदेन लामासमेत गौरिकाको सफलताले चकित छन् । हुन त गौरिकाले लामाको प्रशिक्षणमा प्रशिक्षण गरेकी छैनन् । तर, गुरु र चेलाबीचको अन्डरस्ट्यान्डिङ निकै राम्रो छ ।
‘गौरिका मैलै प्रशिक्षित गरेकी खेलाडी होइनन्, तर उनले नेपाली पौडीलाई ठूलो सफलता दिलाइन्,’ लामाले भने, ‘उनले हरेक विधामा टाइमिङ सुधारेकी छन् । यो नेपाली पौडीको लागि ठूलो सफलता हो ।’
२२ वर्षपछि आमालाई चिनाइन्
२२ वर्षअघि नेपालको मुख्य सञ्चारमाध्यममा गरिमा राणाको नाम खुबै प्रचार भयो । यसको कारण थियो, २०५० सालमा राणाले एसएलसीमा पहिलोपटक महिला बोर्ड फस्र्ट हुने इतिहास बनाएकी थिइन् । पारस सिंहसँग वैवाहिक बन्धनमा बाँधिएपछि राणा बेलायततर्फ लागिन् । त्यसपछि नेपालमा गरिमा राणाको कुनै चर्चा भएन । तर, गुवाहाटीमा पौडीको व्यक्तिगत स्पर्धामा दुई कांस्य पदक जितेपछि गौरिकाले आफ्नो आमाको नाम पुन: नेपाली सञ्चारमाध्यममा चिनाइन् ।
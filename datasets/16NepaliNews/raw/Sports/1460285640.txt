
﻿मुम्बई । इन्डियन प्रिमियर लिग (आइपिएल) क्रिकेटमा नवौं सस्करणमा राइजिङ पुणे सुपर जाइन्ट्सले विजयी सुरुवात गरेको छ । शनिबार राति मुम्बईमा भएको उद्घाटन खेलमा पुणेले साबिकको बिजेता मुम्बई इन्डियन्सलाई ९ विकेटले पराजित गर्दै सुखद सुरुवात गर्यो ।
वानखडे रंगशालामा मुम्बईले दिएको १ सय २२ रनको लक्ष्य पुणेले १४ दशमलव ४ ओभरमा मात्रै एक विकेटको क्षतिमा भेट्टायो । पुणेका लागि अजिन्क्या राहनेले ४२ बलमा तीन छक्का र सात चौका प्रहार गर्दै अविजित ६६ रन जोडे । त्यस्तै फाप डु प्लेसिसले ३४ तथा केविन पिटरसनले १४ बलमा अविजित २१ रन बनाए । मुम्बईका हरभजन सिंहले एक विकेट लिए ।
यसअघि पहिले ब्याटिङ गरेको मुम्बईले निर्धारित २० ओभरमा ८ विकेटको क्षतिमा १ सय २१ रनको मध्यम योगफल तयार गरेको थियो । मुम्बईका हरभजन सिंहले अविजित ४५ रन जोडे । त्यस्तै अम्बाती रायडुले २२ र विनय कुमारले १२ रन बनाए । पुणेका इशान्त शर्मा र मिचेल मार्सले समान दुई दुई विकेट लिए ।
आइपिएल अन्तर्गत आज राती कोलकाता नाइट राइडर्स र दिल्ली डेयरडेविल्सबीच कोलकातामा प्रतिस्पर्धा गर्दै छन् । नवौ संस्करणको यस इन्डियन प्रिमियर लिग आईपीएलमा ८ टिमको सहभागीता रहने छ ।एजेन्सी
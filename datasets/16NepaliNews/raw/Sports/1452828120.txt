
﻿
काठमाडौं/ भानुभक्त मेमोरियल उच्च माध्यमिक विद्यालयले स्वर्णजयन्तीको अवसरमा शनिबार खेलकुद मोहत्सव आयोजना गर्ने भएको छ । आयोजक भानुभक्त विद्यालयका सञ्चालक समितिका अध्यक्ष प्रेमबहादुर श्रेष्ठ रञ्जितले बिहीबार पत्रकार सम्मेलन गरी प्रतियोगिताको अन्तिम तयारी पूरा भएको जानकारी गराएका छन् । २ देखि ९ माघसम्म सञ्चालन हुने खेल महोत्सवमा विद्यालयस्तरीय बास्केटबल र टेबलटेनिस प्रतियोगिता हुने अध्यक्ष रञ्जितले जनाए ।
यसैगरी, विद्यालयकै कक्षागत विद्यार्थीबीच क्रिकेट तथा फुटबल प्रतियोगिता सञ्चालन हुनेछन् । उद्घाटनको दिन दौड खेल पनि हुनेछ । सो दौड तीन किमीको हुनेछ । खेलकुद महोत्सवको उद्घाटन दक्षिण एसियाली खेलकुद प्रतियोगितामा तीन स्वर्ण जितेका धावक बैकुण्ठ मानन्धरले गर्नेछन् ।
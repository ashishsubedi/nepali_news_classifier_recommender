
﻿म्याड्रिड/ स्पेनिस लिगको साबिक विजेता बार्सिलोनाले शीर्ष स्थानमा स्पष्ट नौ अंकको अग्रता लिएको छ । बार्सिलोनाले शनिबार राति लास पाल्मासलाई २–१ ले हराउँदै दोस्रो स्थानमा रहेको एटलेटिको म्याड्रिडविरुद्ध नौ अंकको अग्रता लिएको हो । बार्सिलोनाले २५ खेलमा ६३ अंक बटुलेको छ । म्याड्रिडले २४ खेलबाट ५४ अंक जोडेको छ । रियल म्याड्रिडले २४ खेलबाट ५३ अंक बटुलेको छ । रियल बार्सिलोनाभन्दा दश अंकले पछाडि छ ।नेमारले जिताए
उत्कृष्ट फर्ममा रहेका नेमार जुनियर र लुइस सुआरेजकै एक–एक गोलको सहयोगमा बार्सिलोनाले ला पाल्मासमाथि २–१ को कठिन जित हात पारेको हो । खेलको छैटौँ मिनेटमा सुआरेजले बार्सिलोनालाई १–० को अग्रता दिलाए । जोर्डी अल्वासको सटिक लो क्रसमा सुआरेजले सहजै गोल गरेका थिए । बार्सिलोनाको अग्रता केवल चार मिनेटका लागि रह्यो ।
पाल्मासका जोसेले डिबक्सबाट गोल गर्दै १–१ को बराबरीमा खेल पुर्‍याए । खेलको ३९औँ मिनेटमा नेमारले बार्सिलोनालाई २–१ को अग्रता दिलाए । उनको अन्तिम गोल नै खेलको निर्णायक ठहरियो । नेमारले अल्वासकै क्रसमा गोल गरेका हुन् ।सुआरेजको ४१औा गोल
सुआरेजको सिजनकै ४१औँ गोलमा बार्सिलोनाले कठिन खेलमा अग्रता लिएको हो । उत्कृष्ट फर्ममा रहेका उरुग्वेयन स्ट्राइकर सुआरेजले स्पेनिस लिगमा मात्र २५ गोल पुर्‍याएका छन् । रमाइलो पक्ष के भने, पाल्मासले अहिलेसम्म केवल २५ खेलमा २४ गोल मात्र गरेको छ । सुआरेजले च्याम्पियन लिग, कोपा डेल तथा फिफा क्लब वल्र्ड विश्वकपमा गरी थप १५ गोल गरेका छन् ।दोस्रो हाफमा अवसर गुमायो
पहिलो हाफमा बार्सिलोनाले दुई गोल मात्र सम्भव पार्‍यो । मध्यान्तरपछि बार्सिलोनाले खेल पूरै नियन्त्रणमा राखेको थियो । तर, प्राप्त अवसरमा थप गोल नहुँदा बार्सिलोना दुई गोलमै सीमित भयो । मध्यान्तरपछि बार्सिलोनाका लागि सुआरेज, नेमार र सावी भारोसले सतप्रतिशत गोल मौका चुकाए । खेलको ४७औँ मिनेटमा सुआरेजले डिबक्सबाट प्रहार गरेको बल क्रसबार हुँदै बाहिरियो । यसैगरी, अल्भासले पनि सहज मौका गुमाए ।
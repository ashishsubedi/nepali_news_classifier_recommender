
﻿
काठमाडौं/ नेपाल खेलकुद पत्रकार मञ्चले बुधबार पल्सर स्पोर्टस् अवार्डका थप चार विधा सार्वजनिक गरेको छ । हंशराज हुलासचन्द एन्ड कम्पनी प्रालिको मुख्य प्रायोजन तथा मञ्चको आयोजनामा ६ साउनमा वर्ष खेलाडी घोषणा हुनेछ । मञ्चका सचिव राजु घिसिङको संयोजकत्वमा रहेको खेलाडी छनोट समितिले पत्रकार सम्मेलन गर्दै उत्कृष्ट युवा खेलाडी, वर्ष पुरुष, महिला तथा प्रशिक्षकका समान पाँच नाम सार्वजनिक गरेको हो । प्रत्येक विधाका विजेताले ५० हजार रुपैयाँ पाउनेछन् । वर्षका उत्कृष्ट पाराएथलिट, स्पेसल अवार्ड र लाइफटाइम एचिभमेन्ट अवार्डका विजेताको घोषणा समारोहकै दिन हुनेछ ।
वर्ष पुरुष
वर्षका उत्कृष्ट पुरुष खेलाडीमा फुटबलका दुई खेलाडी परेका छन् । स्ट्राइकर नवयुग श्रेष्ठ र गोलरक्षक विकेश कुथू रहेका छन् । यसैगरी, भारोत्तोलनका विकास थापा, उसुका राजेश चौधरी र तेक्वान्दोका वीरबहादुर महरा मनोनयनमा परेको संयोजक तामाङले जानकारी दिए । नेपालले फुटबलमा २३ वर्षपछि अन्तर्राष्ट्रिय उपाधि भित्र्याउँदा स्ट्राइकर नवयुग र गोलरक्षक विकेशले सानदार प्रदर्शन गरेका थिए । यी दुवै खेलाडीका प्रदर्शनकै सहयोगमा नेपालले दुई महिनाभित्र बंगबन्धु गोल्डकप तथा १२औँ सागअन्तर्गत फुटबलमा स्वर्ण हात पारेको थियो ।
वर्ष महिला
महिलातर्फ जुडो, उसु, पौडी, ट्रायथलन तथा तेक्वान्दोका खेलाडी परेका छन् । जुडोकी फुपुल्हामु खत्री, उसुकी नीमा घर्तीमगर, पौडीकी गौरिका सिंह, ट्रायथलनकी रोजा केसी र तेक्वान्दोकी रेजिना कार्की वर्ष महिला खेलाडीमा परेका हुन् । पाँचै खेलाडीले भारतमा सम्पन्न १२औँ दक्षिण एसियाली खेलकुद प्रतियागितामा नेपालका लागि उत्कृष्ट प्रदर्शन गरेका थिए । उसुकी नीमाले नेपाललाई पहिलो स्वर्ण दिलाएकी थिइन् । गौरिकाले पौडीमा ऐतिहासिक प्रदर्शन गरी एक रजत तथा तीन कांस्य हात पारेकी थिइन् ।
युवा खेलाडी
वर्षको उत्कृष्ट युवा खेलाडीमा उसुकी नीमा र पौडीकी गौरिका दुई–दुई विधामा मनोनयनमा परेका छन् । यस विधामा जुडोकी मनीता श्रेष्ठ प्रधान, फुटबलका अन्जन विष्ट र क्रिकेटका सन्दीप लामिछाने परेका छन् ।
वर्ष प्रशिक्षक
अन्तर्राष्ट्रिय र राष्ट्रिय प्रतियोगितामा खेलाडीलाई पदक दिलाउन विशेष भूमिका निर्वाह गरेका पाँच प्रशिक्षकको नाम पनि छनोट समितिले सार्वजनिक गरेको छ । यस विधामा फुटबलका दुई प्रशिक्षक मनोनयनमा परेका छन् । बंगबन्धु गोल्डकप उपाधि दिलाएको फुटबलका बालगोपाल महर्जन र १२औँ सागमा स्वर्ण दिलाएका अर्का फुटबल प्रशिक्षक राजुकाजी शाक्य उत्कृष्ट वर्ष प्रशिक्षकमा मनोनयनमा परेका छन् । यसैगरी, उसुका प्रकाश महर्जन, जुडोका दलबहादुर गुरुङ र क्रिकेटका जगत टमाटा उत्कृष्ट प्रशिक्षकमा परेका छन् ।
यसरी छनोट
०७२ मा राष्ट्रिय तथा अन्तर्राष्ट्रिय खेलकुद प्रतियोगितामा उत्कृष्ट प्रदर्शन गरेका आधारमा खेलाडी तथा प्रशिक्षक मनोनयनमा परेको छनोट समितिका संयोजक तामाङले जानकारी दिएका छन् । ‘हामीले गत वर्ष भएका राष्ट्रिय तथा अन्तर्राष्ट्रिय प्रतियोगितामा गरिएको प्रदर्शन तथा हात पारेको नतिजाका आधारमा मनोनयन सूची तयार पारेका हौँ, जसलाई मञ्चको कार्यसमितिले अनुमोदन गरेपछि सार्वजनिक गरेका हौँ,’ उनले भने । सात सदस्यीय खेलाडी छनोट समितिमा निरन्जन राजवंशी, हिमेशरत्न बज्राचार्य, प्रजित शाक्य, सरिता श्रेष्ठ, आदर्श ढकाल र प्रज्वल ओली रहेका छन् ।
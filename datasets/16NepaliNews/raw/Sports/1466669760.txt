
﻿एजेन्सी
पेरिस । स्वीडेनलाई पराजित गर्दै बेल्जियम फ्रान्समा जारी युरोपियन च्याम्पियनसिप (युरोकप) फुटबलको अन्तिम १६ मा पुगेको छ । बुधबार राति समूह चरणको अन्तिम खेलमा स्वीडेनलाई १–० ले पराजित गर्दै बेल्जियम समूह इको उपविजेताका रुपमा अन्तिम १६ मा पुगेको हो ।
नाइसमा भएको खेलमा बेल्जियमलाई जित दिलाउन राजा नाइनगोलानले ८४ औं मिनेटमा निर्णायक गोल गरे । समुह उपविजेता बनेसंगै बेल्जियमले अब अन्तिम १६ मा हंगेरीको सामना गर्ने छ । पराजित भएको स्वीडेन भने समूह चरणबाटै बाहिरिएको छ ।
समुह उपविजेता बन्ने क्रममा बेल्जियमले ६ अंक जोड्यो । यस समुहबाट इटाली समुह बिजेता बन्दै नकआउट चरणमा पुग्न सफल भयो । अघिल्ला खेलमा इटालीसँग २–० ले पराजित भएको बेल्जियमले रिपब्लिक अफ आयरल्याण्डलाई ३–० ले हराएको थियो ।
बेल्जियमविरुद्धको पराजयसंगै स्वीडेनका कप्तान जाल्टन इब्राहिमोविचको राष्ट्रिय टिमको अन्तिम खेल पनि निराशाजनक बन्यो । इब्राहिमोविचले युरोकपपछि राष्ट्रिय टिमबाट नखेल्ने घोषणा गरिसकेका छन् । इब्राहिमोविचले क्लब फुटबल भने खेल्ने छन् ।
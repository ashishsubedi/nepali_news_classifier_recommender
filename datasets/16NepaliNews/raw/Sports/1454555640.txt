
﻿नयाँ पत्रिकाकाठमाडौं, २१ माघ
आइसिसी यू–१९ विश्वकपको क्वार्टरफाइनल समीकरण पूरा भएको छ । श्रीलंका र पाकिस्तानबीचको समूह चरणको अन्तिम खेलपछि क्वार्टरफाइनल पुग्ने सबै टोलीको टुंगो लागेको हो ।पाकिस्तान समूह विजेता
समूह चरणको अन्तिम खेलमा श्रीलंंकालाई पराजित गर्दै पाकिस्तान समूह ‘बी’को विजेता बन्यो । मिरपुरस्थित सेरे बंगला राष्ट्रिय रंगशालामा बुधबार भएको खेलमा पाकिस्तानले दिएको २ सय १३ रनको लक्ष्य पछ्याएको श्रीलंका १ सय ८९ रनमा अलआउट भयो ।क्वार्टरफाइनल समीकरण
क्वार्टरफाइनलको पहिलो खेलमा समूह ‘ए’को विजेता बंगलादेश र समूह ‘डी’को उपविजेता नेपालबीच प्रतिस्पर्धा हुनेछ । दोस्रो खेलमा समूह ‘ए’को उपविजेता र समूह ‘डी’को विजेता भारत भिड्नेछन् । यस्तै तेस्रो खेलमा समूह ‘बी’ उपविजेता श्रीलंका र समूह ‘सी’को विजेता इंग्ल्यान्ड तथा अन्तिम खेलमा समूह ‘बी’को विजेता र समूह ‘सी’को उपविजेता सेमिफाइनलमा प्रवेशका लागि खेल्नेछन् ।पाँच खेलाडीको शतक
समूह चरणका खेल सकिँदा पाँच खेलाडीले शतक प्रहार गरेका छन् । इंग्ल्यान्डका ज्याक बर्नह्यामले दुई शतक प्रहार गरे । उनले फिजीविरुद्ध बनाएको १ सय ४८ रन प्रतियोगिताको व्यक्तिगत उच्च स्कोर हो । यस्तै उनले जिम्बावेविरुद्ध पनि नटआउट १ सय ६ रन बनाए । उनी तीन खेलबाट २ सय ९८ बनाउँदै प्रतियोगितामा सबैभन्दा बढी रन बनाउने खेलाडीको पहिलो स्थानमा छन् । यस्तै इंग्ल्यान्डकै डान लरेन्स, बंगलादेशका नाजमुल हुसेन, वेस्ट इन्डिजका सामर स्पिंगर र श्रीलंकाका चरित आसालंकाले शतक प्रहार गरिसकेका छन् । नेपालको तर्फबाट भने कुनै पनि खेलाडी तीन खेलमा सय रन पनि कटाउन सकेका छैनन् । नेपालका आरिफ शेखले तीन खेलबाट ९६ रन जोडेका छन् ।सन्दीप तेस्रो स्थानमा
इंल्यान्डका सकिन मोहमदले समूह चरणका खेल सकिँदा अलिहेसम्म ११ विकेट लिइसकेका छन् । पाकिस्तानका सादब खान र भारतका आवेश खानले पनि ९–९ विकेट लिएका छन् । राम्रो बलिङ गर्नेमा भने फिजीका त्रिकोइसुभ अग्रस्थानमा छन् । उनले वेस्ट इन्डिजबिरुद्ध १० ओभर बलिङ गरेर ५९ रन दिँदै ६ विकेट लिएका थिए ।
यस्तै दोस्रो स्थानमा जिम्बावेका वेस्ली माधेभेरेले फिजीविरुद्ध ९.४ ओभर बलिङ गरेर १ मेडन राख्दा ५ विकेट लिएका थिए । यता नेपालका सन्दीप लामिछाने इकोनोमी बलरको तेस्रो स्थानमा छन् । उनले आरल्यान्डविरुद्ध ह्याट्रिकसहित पाँच विकेट लिएका थिए । त्यसक्रममा उनले १० ओभर बलिङ गर्दा २७ रन खर्चे । सन्दीपले तीन खेलमा ७ विकेट लिइसकेका छन् ।
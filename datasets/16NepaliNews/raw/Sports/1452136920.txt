
﻿
एजेन्सीलन्डन, २२ पुस
इंग्लिस क्लब म्यानचेस्टर युनाइटेडले खेलाडी किनबेच सत्रमा रियल म्याड्रिडका स्टार गेराथ बेललाई भित्र्याउने प्रयास गरेको छ । वेल्सका स्ट्राइकरसमेत रहेका बेललाई अनुबन्ध गर्न युनाइटेडले ७ करोड ५० लाख पाउन्ड प्रस्ताव गर्ने बिबिसीले उल्लेख गरेको छ ।
बेललाई पुन: इंग्लिस क्लबमै अनुबन्ध गर्ने योजना युनाइटेडका सहायक प्रशिक्षक रायन गिग्स हुन् । बेल र गिग्सबीच सम्बन्ध निकै राम्रो भएको बिबिसीले उल्लेख गरेको छ । युनाइटेडले राखेको प्रस्ताव रियलले स्विकार्दा बेल प्रिमियर लिगकै सर्वाधिक महँगा खेलाडी बन्नेछन् । दुई वर्षअघि युनाइटेडले रियलकै अर्जेन्टिनी स्ट्राइकर एन्जेलो डी मारियालाई ६ करोड ५० लाख पाउन्डमा अनुबन्ध गरेको थियो ।
स्पेनिस पत्रिका मार्काले पनि मंगलबार राफेल बेनेटिजको प्रशिक्षणमा बेल रियलमा खुसी नभएको खुलासा गरेको छ । रियलमा आफ्नो भूमिका भनेजस्तो नपाउँदा बेलले अन्यत्र जाने तयारी गरिरहेको मार्काले जनाएको छ । युनाइटेडका पूर्वप्रशिक्षकद्वय एलेक्स फर्गुसन तथा डेभिड मोयेसले पनि बेललाई भित्र्याउने प्रयास गरेका थिए । तर, दुवै प्रशिक्षक असफल रहे ।
सन् २०१३ को सत्रमा बेल टोटनह्यामबाट ८ करोड ६० लाख पाउन्डमा रियलसँग अनुबन्धित भएका थिए । डेली मेलका अनुसार म्यानचेस्टर सिटी र चेल्सी पनि बेललाई भित्र्याउन इच्छुक छन् । सिटी र चेल्सीले बेललाई प्रतिसाता तीन लाख पाउन्ड पारिश्रमिक दिने प्रस्ताव राखेका छन् । रियलका नयाँ प्रशिक्षक जिनेदिन जिदानले पूर्वप्रशिक्षक बेनेटिजसँग बेलको सम्बन्ध राम्रो नभएको जानकारी दिए । ‘बेल र बेनेटिजबीच सम्बन्ध राम्रो थिएन,’ जिदानले भने ।
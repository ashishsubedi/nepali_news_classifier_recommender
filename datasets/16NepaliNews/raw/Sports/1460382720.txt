
﻿हङकङ । वर्षमा एकपटक हङकङको कज वेस्थित रंगशालामा विश्वभरिका दर्शकहरु रमाइलो गर्दै आफ्नो टोलीको समर्थन गर्न अवश्य आइपुग्छन् । विश्व रग्वी महासंघको मान्यता प्राप्त हङकङ रग्वी सेभेन्सको माहोल नै यस्तै छ, जहा सहभागी २८ राष्ट्रका टोली मात्र हैन तीनका हजारौं समर्थक खेलसँगै यसलाई महोत्सवको रुपमा आनन्द लिन यहाँ जम्मा हुन्छन् ।
प्रतियोगिताको अन्तिम दिनको माहोल पनि यस्तै थियो । विश्व रग्वीका दुई महारथी १५ औं पटक उपाधि जितेको साविक विजेता फिजी र ११ पटकको विजेता न्यूजिल्याण्ड फेरि एकपटक उपाधिको लागि मैदानमा उत्रिए ।
फिजीले उपाधि रक्षा गर्ने क्रममा सोचेभन्दा सजिलै न्यूजिल्याण्डलाई २१–७ ले पराजित गर्यो । पहिलो हाफमा न्यूजिल्याण्डसामु दवेर खेलेको फिजीले दोस्रो हाफमा उत्कृष्ट पुनरागमन गर्दै उपाधि रक्षा गर्यो । फिजीका ओसिया कोलिनिसाउ, सेमि कुनातानी र जेरी तुवाई ले स्कोर गरेका थिए । यसअघि न्यूजिल्याण्डका पिटा अकी र गिलिज काकाले कन्र्भरसेसनमा स्कोर गरेका थिए । सन् १९७६ बाट सुरु भएको प्रतियोगिताको सर्वाधिक सफल टिम बनेको फिजीको रग्वी सेभेन्सको यो १६औं उपाधि हो ।
बिहानैदेखि परेको वर्षाले तीन दिने प्रतियोगिताको अन्तिम दिन केही खल्लो बनाएतापनि साँझसम्ममा करिव ४० हजार दर्शकले हङकङ रंगशाला खचाखच भरिएको थियो । निकै रमाइलो मुद्रामा दुवै टिमका समर्थकहरुले फाइनलको अन्त्यमा भएको आतिसबाजीलगायतको मनोरञ्जन लिएका थिए । प्रतिस्पर्धात्मक पहिलो हाफमा ७–७ को स्कोरमा सकिएको थियो ।
रियो ओलम्पिकको तयारीको रुपमा हेरिएको यो प्रतियोगितामा सहभागी राष्ट्रले आफ्नो मुख्य खेलाडीहरुलाई मैदानमा उतारेका थिए । एजेन्सी

﻿
मेलबर्न/ वर्षको पहिलो ग्रान्डस्लाम टेनिस प्रतियोगिता अस्ट्रेलियन ओपन सोमबार हुँदै छ । प्रतियोगिताअघि धेरै खेलाडीलाई चोटले सताउँदा विभिन्न अड्कलबाजी भएका छन् । महिला एकलकी साबिक विजेता सेरेना विलियम्सको विषयलाई लिएर धेरै प्रश्न उठेका छन् । विश्व नम्बर एक सेरेना युएस ओपनको सेमिफाइनलपछि पहिलो पटक खेल्दै छिन् ।
युएस ओपनपछि उनले सबै खेल रद्द गरेकी थिइन् । करिअरको २२औँ ग्रान्डस्लामको उपाधि जित्ने सुरुमा रहेकी सेरेनाले आफू पूर्ण फिट रहेको दाबी गरेकी छिन् । ‘अब मलाई केही पनि प्रमाणित गर्नु छैन,’ उनले भनिन् । सेरेनाले पहिलो खेलमा क्यामिला जिर्जीसँग प्रतिस्पर्धा गर्दै छिन् । यसअघि दुईपटकको भिडन्तमा सेरेनाले क्यामिलालाई पराजित
गरेकी थिइन् ।
अस्ट्रेलियन ओपनको इतिहासमा साबिक विजेता पहिलो चरणमा एकपटक मात्र पराजित भएका छन् । सन् १९७९ मा साबिक विजेता भर्जिनिया रुजुकीलाई म्यारी स्वयरले हराएकी थिइन् । २५ वर्षीया इटालियन सुन्दरी क्यामिला एटिपी महिला वरीयताको ३५औँ स्थानमा छिन् । उनले अघिल्लो वर्ष युएस ओपन विजेता फ्लाभिया पेन्नेटालाई हराइन् ।
क्यामिलाले युएस ओपनमा भेनस विलियम्सलाई तेस्रो राउन्डमा पराजित गरेकी थिइन् । सेरेनाका लागि क्यामिला घातक बन्न सक्नेछिन् । तर पनि सेरेनाको बलियो पक्ष अनुभव हुनेछ, जुन उनले पटक–पटक प्रमाणित गरिसेकेकी छिन् ।

﻿
एजेन्सीलन्डन, ५ माघ
विश्व टेनिसका शीर्ष खेलाडीले पछिल्लो १० वर्षदेखि म्याच फिक्सिङ गरेको खुलासा भएको छ । समाचार संस्थाहरू बिबिसी र बजफिडले टेनिसमा म्याच फिक्सिङ भएको तथ्य पाएको दाबी गरेका छन् ।
रिपोर्टअनुसार पछिल्लो १० वर्षमा कम्तीमा शीर्ष १६ खेलाडीमाथि म्याच फिक्सिङ गरेको शंका गरिएको छ । शीर्ष खेलाडीहरूले जानीजानी म्याच हार्ने गरेको बताइएको छ । खेलाडीहरूले विश्व टुर तथा प्रतिष्ठित प्रतियोगिता विम्बल्डनका केही खेलमा फिक्सिङ गरेका थिए । तर, अनुसन्धानका बाबजुद खेलाडीमाथि कुनै किसिमको कारबाही गरिएको छैन ।
म्याच फिक्सिङ गर्नेमा केही खेलाडी ग्रान्डस्लाम उपाधिको विजेतासमेत रहेको बिबिसी र बजफिडले दाबी गरेका छन् । बिबिसीका अनुसार सन् २००८ को एक जाँच रिपोर्ट पनि संलग्न रहेको बताइएको छ । फिक्सिङको अनुसन्धान एसोसिएसन अफ टेनिस प्रोफेसन (एटिपी) ले सुरु गरेको थियो ।
अनुसन्धान गर्ने क्रममा एटिपीले एक समिति बनाएको थियो । निकोलास डिभिडेन्को तथा मार्टिन वास्लयो आर्गल्योबीच भएको खेलमा सट्टेबाजी भएको भन्ने विषयको अनुसन्धान गर्न उक्त समिति गठन गरिएको थियो ।
तर, दुवै खेलाडीमाथि कुनै पनि किसिमको प्रमाण फेला पार्न सकिएको थिएन । अनुसन्धान समितिले आफ्नो दायरा बढाउँदै अन्य खेलको पनि अनुसन्धान गरेको थियो । त्यसक्रममा केही ठूला खेलाडीले पनि फिक्सिङ गरेको विषयमा अनुसन्धान भएको थियो ।
रुस, उत्तर इटलीलगायतका स्थानमा सट्टेबाजीको गिरोह सक्रिय रहेको पत्ता लागेको थियो भने केही म्याच फिक्सिङ भएको खुलेको थियो । जसमा तीनवटा विम्बल्डनमा खेलिएका खेलसमेत रहेका छन् ।
सन् २००८ मा बुझाइएको एक रिपोर्टमा अनुसन्धान समितिले २८ खेलाडीमाथि अनुसन्धान हुनुपर्ने सुझाब दिएको थियो । तर, उक्त सुझाबमाथि अहिलेसम्म कुनै कारबाही भएको छैन ।
टेनिसमा म्याच फिक्सिङ भएको खबर वर्षको पहिलो ग्रान्डस्लाम टेनिस सुरु भएकै दिन सार्वजनिक भएपछि शीर्ष वरीयताका खेलाडीले प्रतिक्रिया दिएका छन् । म्याच फिक्सिङ काण्डपछि अस्ट्रेलियन ओपनका म्याचहरू छायामा परेको थियो । प्रतियोगितामा विजयी सुरुवात गरेपछि शीर्ष वरीयताका नोभाक जोकोभिचले म्याच फिक्सिङको कुनै पनि प्रमाण नभएको बताए । टेनिसको सुरुवाती करियरमा जोकोभिचलाई खेल हार्नका लागि १ लाख डलर प्रस्ताव आएको दाबी गरिएको छ । तर, उनले दाबी ठाडै अस्वीकार गरेका छन् । ‘यो एक शंका मात्र हो,’ १० पटकका ग्रान्डस्लाम विजेताले भने ।
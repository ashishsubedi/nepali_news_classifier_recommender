
﻿काठमाडौं, पौष २३ । विश्व फुटबल महासंघ फिफाको भावी अध्यक्ष बन्ने होडमा कम्तिमा तीन प्रत्यासी देखिएका छन् । आगामी मे २९ का दिन हुने निर्वाचनका लागी कम्तिमा तीन जनाले उम्मेदवारी घोषणा गरेपछि फिफाको नेतृत्व होड निकै रोचक बनेको छ । पाँचौ पटक अध्यक्ष बन्ने होडमा रहेका वर्तमान अध्यक्ष सेप ब्लाटरलाई चुनौति दिन फ्रान्सका पूर्व कूटनीतिज्ञ यरोमी स्याम्पेन र जोर्डनका राजकुमार अली बिन अल हुसेनले पनि उम्मेदवारी घोषणा गरेका हुन् । स्याम्पेनले सन् १९९८ देखि २०१० सम्म फिफाकै विभिन्न पदमा रहेर काम गरिसकेका छन् भने जोर्डनका राजकुमार अली सेप ब्लाटरकै कमिटीका सात उपाध्यक्ष मध्ये एक हुन् । राजकुमार अली एसियन फुटबल महासंघ एएफसीका समेत उपाध्यक्ष हुन् । राजकुमार अलीको उम्मेदवारीलाई फिफाका केही बलिया शक्तिहरुले स्वागत गरेकाले यसपटकको नेतृत्व होड निकै प्रतिस्पर्धात्मक हुने अनुमान गरिएको छ । अलीको उम्मेदवारीलाई युरोपियन फुटबल महासंघ युएफाका अध्यक्ष मिचेल प्लाटिनी, फिफाका उपाध्यक्ष जिम बोयस, इंग्लीश फुटबल संघ एफएका पूर्व अध्यक्ष डेभिड बर्नस्टेनलगायतले स्वागत गरेकाले अली बलिया उम्मेदवार भएको ठहर विज्ञहरुको छ । फिफा अध्यक्ष सेप ब्लाटरले हाल चौथो कार्यकालमा छन् । अघिल्लो निर्वाचन पूर्व मोहोमद बिन हमाम निलम्बनमा परेपछि उनी निर्बिरोध निर्वाचित भएका थिए । ब्लाटर सन् १९९८ देखि फिफा अध्यक्ष रही आएका छन् । यसअघि संस्थापक अध्यक्ष जुलेस रिमेले ३३ तथा ब्राजिलका हाभेलान्जले २४ वर्ष कार्यकाल चलाएका थिए । ब्लाटरको कार्यकालमा भने विश्वभर फुटबल खेलमा आर्थिक अनियमितता र विकृति मौलाएको आरोप लागेको छ ।

 

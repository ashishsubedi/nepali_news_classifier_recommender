
﻿काठमाडौं, पौष २५ । स्पेनिस किङ्स कप फुटबल अन्तर्गत गएराती भएको खेलमा बार्सीलोनाले एल्चेलाई ५-० ले हराएको छ । ला लिगा अन्तर्गतको पछिल्लो खेलमा पराजित भएको बार्सीलोनाले किङ्स कपमा भने उत्कृष्ट लय समातेको हो । आफ्नै मैदानमा भएको खेलमा बार्सीलोनालाई विजयी गराउन नेईमारले दुई गोल गरेभने लुईस सुवारेज, मेस्सी र योर्डी अल्बाले एक एक गोल गरे ।

लिग अन्तर्गत रियाल सोसीडाड विरुद्धको खेलमा प्रशिक्षक लुईस एन्रीकेले स्टार खेलाडीहरु मेस्सी र नेईमारलाइ बेन्चमा राखेका थिए । बार्सीलोनाका प्रशिक्षक एन्रीकेसँग मेस्सीको सम्बन्ध बिग्रिएको चर्चा चलिरहेको बेला टोलीले सोसीडाडसँग अप्रत्यासित हार बेहोरेको थियो । तर ती दुबै खेलाडीलाई पहिलो रोजाईमा फिर्ता बोलाएपछि गएरातीको खेलमा बार्सीलोनाले एल्चेलाई ५-० ले पाखा लगाएको हो ।स्पेसिन किङ्स कप अन्तर्गत गएराती भएको अर्को खेलमा सेभियाले ग्रानाडालाई २-१ ले हराएको छ ।

 

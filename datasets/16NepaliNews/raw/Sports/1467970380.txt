
﻿युरो २०१६ का दौरान अनुशासनहीन व्यवहार गरेको भन्दै रसियाका दुई खेलाडी कारबाहीमा परेका छन् । रसियाका अलेक्सान्द्रे काकोरिन र पाभेल मामाइभलाई उनीहरू आबद्ध क्लबले कारबाही गरेका हुन् ।
कोकोरिन जेनिथ सेन्ट पेटर्सवर्ग र पाभेल एफसी क्रास्नोदरमा आबद्ध छन् । दुवै क्लब रसियाका माथिल्लो डिभिजनका क्लब हुन् । रसिया युरो २०१६ को समूह चरणबाटै बाहिरिएपछि दुवै खेलाडीले नाइट क्लबमा लाखौँ युरो खर्च गरेर रक्सी खाएको आरोप लाइएको छ । दुुुई खेलाडीले नाइट क्लबमा बसेर ५ सय बोतल रक्सी खाँदै २ लाख ५० हजार युरो खर्च गरेको बताइएको छ । काकोरिन र पाभेलले नाइट क्लबका क्रियाकलाप इन्टरनेटमा हालेपछि भाइरल बनेको थियो ।
युरो २०१६ मा एक खेल पनि जित्न नसकेकोमा दुखित बनेका रसियन फ्यान उक्त भिडियो देखेपछि आक्रोशित बनेका थिए । समूह ‘बी’मा परेको रसियाले पहिलो खेल इंग्ल्यान्डसँग १–१ गोलको बराबरी खेलेको थियो । दोस्रो खेलमा स्लोभाकियासँग २–१ ले पराजित भएको रसियालाई अन्तिम खेलमा वेल्सले ३–० ले हराएको थियो ।
घटनाबारे रसियाका राष्ट्रपति भ्लादिमिर पुटिनले समेत चासो व्यक्त गरेका छन् । ‘हामी खेलाडीले मैदानबाहिर गर्ने हरेक गतिविधिको अध्ययन गरिरहेका छौँ,’ प्रधानमन्त्रीका प्रवक्ता डिमिट्री पेस्कोभले भने । उनका अनुसार खेलाडीहरू पार्टीमा संलग्न भएको पुष्टि भएमा थप सजाय हुने पनि स्पष्ट पारे ।
यता, अलेक्सान्द्रे काकोरिन र पाभेलले भने लगाइएको आरोप अस्वीकार गरेका छन् । नाइट क्लबले पनि दुुुुुई खेलाडीले रक्सी नपिएको बताएको छ । ‘रसियाका नागरिकले पारिवारिक पार्टी गरेका थिए,’ क्लबले भनेको छ, ‘दुुुुई चर्चित खेलाडीलाई नाइट क्लबमा देखेपछि केही फ्यानले उनीहरूलाई रक्सी खान अफर गरे पनि उनीहरूले खाएका थिएनन् ।’
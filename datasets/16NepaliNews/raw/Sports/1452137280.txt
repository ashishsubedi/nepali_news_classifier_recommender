
﻿एजेन्सीकेपटाउन, २३ पुस
दक्षिण अफ्रिकी टेस्ट कप्तान हसिम अमलाले मंगलबार कप्तानी छाडेका छन् । केपटाउनमा न्युजिल्यान्डविरुद्धको दोस्रो टेस्ट ड्र भएपछि अमलाले राजीनामा दिएका हुन् । अब जोहानसवर्ग र सेन्चुरियन टेस्टमा एबी डी भिलियर्सले कप्तानी गर्ने सम्भावना छ । न्युजिल्यान्डविरुद्ध सिरिज हुनुअघि अमलाको आलोचना भएको थियो । तर, उनले दोस्रो टेस्टमा २ सय १ रनको इनिङ खेल्दै आफ्ना आलोचकलाई जवाफ फर्काएका थिए ।
केपटाउन टेस्टको बुधबार पाँचौँ दिनको अन्तिम सत्र खराब प्रकाश र वर्षाका कारण अवरुद्ध भएको थियो । खेल अगाडि बढ्न नसक्ने भएपछि इंग्लिस कप्तान एलेस्टर कुक र दक्षिण अफ्रिकी कप्तान अमलाले ड्र प्रस्ताव राखेका थिए । सन् २०१३ मा अमलाले ग्रेम स्मिथलाई विस्थापन गर्दै टेस्ट कप्तानीको जिम्मेवारी सम्हालेका थिए । अमलाको कप्तानीमा दक्षिण अफ्रिकाले ६ टेस्ट सिरिज खेल्यो ।
आफ्नो पहिलो कप्तानीमै उनले श्रीलंकाविरुद्ध ३–० ले हराए । जिम्बावे र वेस्टइन्डिजको घरेलु मैदानमा उनले बराबरी नतिजा आत्मसात् गरे । गत वर्ष भारत भ्रमणमा अमलाको कप्तानीमा दक्षिण अफ्रिकाले टेस्ट ३–० ले गुमाएको थियो । भारतविरुद्धको दोस्रो टेस्ट वर्षाका कारण ड्र भयो । आइसिसीको टेस्ट मान्यताप्राप्त बंगलादेशविरुद्धको सिरिजमा उनले जित हात पार्न सकेनन् । बुधबार स्थानीय पत्रकारसँग कुराकानी गर्दै अमलाले भने, ‘यो निर्णय लिँदा धेरै सोचेँ, अन्तत: मैले टेस्ट कप्तानी छाड्ने निर्णय लिएँ ।’
केपटाउन टेस्टमा बराबरी नतिजा आउँदा नरमाइलो लागेको उनको भनाइ छ । ‘हामीले दोस्रो टेस्टमा इंग्ल्यान्डलाई कडा चुनौती दियौँ, ब्याटिङ र बलिङमा प्रभावशाली प्रदर्शन गर्‍यौँ,’ उनले भने । ब्याटिङमा केन्द्रित हुनका लागि राजीनामा दिएको उनको तर्क छ । ‘म आफ्नो स्वाभाविक खेल खेल्न चाहन्छु, एउटा पक्ष छाड्नुपर्ने थियो,’ उनले भने, ‘अब म स्वतन्त्र छु र आफ्नो इच्छाले ब्याटिङ गर्न सक्छु ।’
दुई वर्ष कप्तानी गर्दा साथीहरूले धेरै सहयोग गरेको उनले जनाए । ‘साथीहरूले मलाई धेरै समर्थन गरे, साथीहरूलाई सहयोगका लागि धन्यवाद छ,’ उनले भने, ‘साथीहरूको सहयोगविना म यहाँ पुग्न सक्दिनथेँ ।’ अमलाले भिलियर्ससँग कप्तानी गर्ने क्षमता भएको बताए । ‘भिलियर्स पनि उत्कृष्ट कप्तान हुन्, दक्षिण अफ्रिकी टोलीलाई उनले कप्तानी गरिसकेका छन्,’ भिलियर्सको प्रशंसा गर्दै अमलाले भने, ‘उनको कप्तानीमा खेल्न रमाइलो लाग्छ ।’
दक्षिण अफ्रिकी क्रिकेट संघका प्रमुख हरुन लार्गाटले अमलाको निर्णय स्वाभाविक भएको बताएका छन् । ‘हामी अमलाको निर्णयको सम्मान गर्छौं, टोलीलाई सफलताको बाटो देखाउन उनले कप्तानी छाड्ने निर्णय लिएका हुन्,’ लार्गाटले भने ।

﻿मड्रिड । लुइस स्वारेज चम्किएपछि च्याम्पियन्स लिग फुटबलमा एथ्लेटिको मड्रिडविरुद्धको क्वाटरफाइनलको पहिलो लेगमा बार्सिलोनाले सफलता हात पारेको छ । रियल मड्रिडसँगको इएल क्लासिको भिडन्तमा पराजित भएपछि मंगलबार राती मैदान ओर्लिएको बार्सिलोनाले एथ्लेटिको मड्रिडलाई २–१ ले पराजित गर्दै सेमिफाइनल सम्भावना बलियो बनाएको हो ।
घरेलु मैदान क्याम्प नाउमा १० खेलाडीमा सीमित भएको एथ्लेटिकोलाई पराजित गर्दा बार्सिलोनाका दुवै गोल लुइस स्वारेजले गरे । जितसँगै बार्सिलोनाले सेमिफाइनलमा पुग्ने सम्भावना बलियो बनायो । बार्सिलोनाले अब दोस्रो लेग वैशाख दुई गते एथ्लेटिकोको घरेलु मैदानमा खेल्नेछ । यो जितले बार्सिलोनालाई दोस्रो लेगमा केहि सहज हुने छ ।
“कठिन जितको मूल्यांकन गर्नै पर्छ,” जितपछि बार्सिलोनाका प्रशिक्षक लुइस एनरिकले भने, “किनकी एथ्लेटिकासँग खेल्दा सबै क्लबका खेलाडीको मनोवृत्ति घटेको हुन्छ । उनीहरुले जुनै बेला हराउन सक्छ ।” बार्सिलोनाविरुद्ध फर्नान्डो टोरेस हिरोबाट जिरोमा झर्दा एथ्लेटिकोले सुरुवाती अग्रता गुमाउदै पराजित भयो । यस्तोमा रातो कार्डबाट जोगिएका स्वारेज चम्किए । तर, प्रशिक्षक एनरिकलाई बार्सिलोनाले कम स्कोर गरेकोमा चिन्ता छ । “हामीले सोचेको जस्तो भएन । निकै कम स्कोर भयो । हाम्रा ेलागी यो घाटाको कुरा हो”, एनरिकले थपे ।
२५ औं मिनेटमा टोरेसले गोल गर्दै एथ्लेटिकोलाई सुरुवाती अग्रता दिलाएको थिए । तर, ३५ औं मिनेटमा दोहोरो पहेँलो कार्ड खाँदै टोरेस मैदानबाट बाहिरिएपछि एथ्लेटिको १० खेलाडीमा सीमित भएको थियो । एथ्लेटिको १० खेलाडीमा सिमित भएपछि बार्सिलोना खेलमा फर्किएको थियो ।
“म टोरेससंग दुखी छैन र टिमसँग पनि,” पहिलो लेगमा हार बेहोरेपनी एथ्लेटिको प्रशिक्षक डिएगो सिमोन दोस्रो लेगमा फर्कने विश्वासमा देखिए, “साबिकको बिजेतासंग मेरा टोलीले राम्रो गरे र, हामी घरमा राम्रो गर्ने विश्वासमा छौ ।” रातो कार्ड खाएका टोरेसबारे बोल्दै सिमोनले थपे, “टोरेस निकै राम्रा खेलाडी हुन् ऊनी हाम्रा लागी मुख्य हतियार नै हुन् ।”
पहिलो हाफमा १–० ले पछि परेको बार्सिलोनाका लागि ६३ औं मिनेटमा स्वारेजले बराबरी गोल फर्काए । पहिलो हाफमा एथ्लेटिको मड्रिडका राइट ब्याक आनफ्रानलाई हिर्काएका स्वारेज रातो कार्डबाट जोएिका थिए । पहिलो गोल गरेको ११ मिनेटपछि नै व्यक्तिगत दोस्रो गोल गर्दै स्वारेजले बार्सिलोनालाई २–१ को जित दिलाए । स्वारेजले यो सिजन च्याम्पियन्स लिगको पाँच होम खेलमा सात गोल गरिसकेका छन् । एजेन्सी
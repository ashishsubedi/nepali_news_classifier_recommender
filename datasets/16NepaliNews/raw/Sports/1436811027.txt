
﻿रोबिन भान पर्सी विवादका बीच टर्कीको फेनेर्बाखबाट फूटबल खेल्न आइतबार राती इस्तानबुल पुगेका छन्। उनलाई इस्तानबुलमा फेनेर्बाखका समर्थकहरुले &#39;हिरो&#39;को रुपमा स्वागत गरेको टर्कीका सञ्चारमाध्यमहरुले जनाएका छन्। यसअघि म्यानचेष्टर युनाइटेडका प्रशिक्षक लुइस भान गालले भने फेनेर्बाखसँग कुनै सम्झौता नभएको दाबी गरेका थिए।

समर्थकहरुले आइतबार इस्तानबुल अन्तराष्ट्रिय एयरपोर्टमा उनको भव्य स्वागत गरेका थिए। क्लब भवनमा पुग्दा उनी हजारौं समर्थकबाट घेरिएका थिए। फेनेर्बाखले गत बिहिबार म्यानचेष्टर युनाइटेड र डच स्ट्राइकर भान पर्सीसँग स्थानान्तरणका लागि सम्झौता भएको बताएको थियो।

क्लबले सामिजक सञ्जालमा उनको भनाई राखेको छ, &#39;म समर्थकहरुलाई भेट्न धेरै प्रतिक्षा गरिरहन चाहन्नँ। म उत्कृष्ट र आश्चर्यजनक क्लबबाट खेल्न गइरहेको छु। यो मेरो लागि धेरै ठूलो सम्मान हो।&#39; भान पर्सिको आकस्मिक स्थानान्तरणबारे म्यानचेष्टर युनाइटेडले अहिलेसम्म कुनै टिप्पणी गरेको छैन। शुक्रबार भान गालले अस्पष्ट रुपमा संकेत भने गरेका थिए।

 

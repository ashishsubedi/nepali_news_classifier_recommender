
﻿
एजेन्सीकेपटाउन,२० पुस
बेन स्टोक्सले टेस्ट क्रिकेटकै दोस्रो दोहोरो शतक पूरा गरेपछि आइतबार इंग्ल्यान्डले दक्षिण अफ्रिकाविरुद्धको दोस्रो टेस्टको पहिलो इनिङमा ठूलो योगफल खडा गरेको छ । आइतबार केपटाउनमा इंग्ल्यान्डले ६ विकेटको नोक्सानीमा ६ सय २९ रन योगफल बनाउँदै इनिङ समाप्ति घोषणासमेत गर्‍यो ।
दक्षिण अफ्रिकाले दोस्रो दिनको खेल समाप्तिसम्म दुई विकेटको नोक्सानीमा १ सय ४१ रन बनाएको छ । दक्षिण अफ्रिका पहिलो इनिङमा ४ सय ८८ रनले पछाडि छ । घरेलु टोलीका लागि कप्तान हसिम अमलाले नटमआउट ६४ रन बनाएका छन्
स्टोक्सले १ सय ९८ बलमा २ सय ५८ रनको योगदान दिए । उनले ३० चौका र ११ छक्का प्रहार गरे । उनले १ सय ६३ बलमै दोहोरो शतक पूरा गरेका थिए । दक्षिण अफ्रिकी फिल्डिर एबी डी भिलियर्सले स्टोक्सलाई रनआउट गरे । उनी आउट भएपछि इंग्ल्यान्डले इनिङ समाप्ति घोषणा गर्‍यो ।
टेस्ट इतिहासमा न्युजिल्यान्डका ब्याट्सम्यान नाथन एस्टलको नाममा १ सय ५३ बलमा दोहोरो शतक कीर्तिमान छ । स्टोक्सले जोनी वेस्टोउसँग छैटौँ विकेटका लागि ३ सय ३९ रनको साझेदारी गरे ।
दुवै ब्याट्सम्यानले इंग्ल्यान्डलाई २२३–५ बाट ६२२–६ को स्थितिमा पुर्‍याए । जोनीले नटआउट रहँदै १ सय ५० रनको योगदान दिए । उनले १ सय ९१ बलमा १८ चौका र दुई छक्का प्रहार गरे । इंग्ल्यान्ड इनिङको एक समय १६७–४ को स्थितिमा थियो । कप्तान एलेस्टर कुकले २७ रन र कोम्पटनले ४५ रनको योगदान दिए । यसैगरी, एलेक्स हालेसले ६० रन तथा जोए रुटले ५० रन बनाए । रुट र हालेसले समान ५ चौका प्रहार गरेका थिए ।
इंग्ल्यान्डका लागि छैटौँ क्रममा ब्याटिङ गरी दोहोरो शतक बनाउने स्टोक्स पहिलो ब्याट्सम्यान हुन् । मोर्ने मोर्कलको बलमा मिडविकेटमा रन लिँदै स्टोक्सले टेस्ट करिअरकै पहिलो दोहोरो शतक पूरा गरे । दुई वर्षअघि स्टोक्सले अस्ट्रेलियाविरुद्ध १ सय २० रनको सर्वाधिक इनिङ खेलेका थिए ।
पहिलो सात ओभरमा उनीहरूले ४७ रन बटुले । टी–२० क्रिकेटकै विशेषज्ञ ब्याट्सम्यानका रूपमा चिनिने स्टोक्सले २ सय रन बनाउँदा ७ छक्का र २६ चौका प्रहार गरेका थिए । अघिल्लो दिन उनी ७४ रनमा नटआउट थिए । आइतबार बिहानको सत्रमा १२ बल सामना गरी उनले शतक पूरा गरे ।

﻿एजेन्सी
माहोली । अष्ट्रेलियालाई आइतबार राती ६ विकेटले पराजित गर्दै भारत घरेलु मैदानमा जारी आइसीसी टि–ट्वान्टी विश्वकप क्रिकेटको सेमिफाइनलमा प्रवेश गरेको छ । माहोलीस्थित पन्जाब क्रिकेट स्टेडियममा अस्ट्रेलियाले दिएको १ सय ६१ रनको लक्ष्य भारतले पाँच बल बाँकी हुँदा चार विकेटको क्षतिमा भेट्टायो । अष्ट्रेलिया भने विश्वकपको समुहचरणबाटै बाहिरिएको छ ।
भारतको सेमिफाइनल प्रवेश संगै जारी टि–ट्वान्टी विश्वकपको सेमिफाइनलमा पुग्ने चारै टोलीको टुंगो लागेको छ । समूह ‘दुई’ बाट न्युजिल्याण्ड र भारत तथा समूह ‘एक’ बाट वेष्ट इन्डिज र इंग्ल्याण्ड अन्तिम चारमा पुगेका छन् । अब भारतले सेमिफाइनलमा वेष्ट इन्डिजको सामना गर्ने छ भने इंग्ल्यान्ड र न्युजिल्यान्ड भिड्ने छन् ।
भारतको जितमा विराट कोहली नायक बने । भारतको पारी मुस्किल रहेको अवस्थामा कोहलीले ५१ बलमा ९ चौका र दुई छक्काको मद्दतमा नटआउट ८२ रनको महत्वपूर्ण पारी खेलेर टोलीलाई सेमिफाइनल पुराए । एक समय ३० बलमा जितका लागि ५९ रन चाहिएको अवस्थामा भारत धरापमा परेको थियो । तर, कोहलीले उत्कृष्ट ईनिङ्स खेल्दै टोलीलाई जित दिलाए ।
“यो खेल हाम्रा लागि फाइनल जस्तै थियो,” जितपछि कोहलीले भने, “मेरो प्रदर्शन अहिलेसम्म कै उत्कृष्ट तीनमा पर्छ होला तर म यसलाई आफ्नो अहिलेसम्म कै उत्कृष्ट प्रदर्शनको रुपमा लिन्छु । अस्ट्रेलियासँग खेल्नु निकै तनावको कुरा हो, तर हामीले त्यसलाई व्यवस्थापन गर्न सक्यौं ।” कोहलीले १४ औं ओभरसम्म आइपुग्दा ४ विकेट गुमाएर मात्रै ९४ रन जोडेको भारतीय टिमलाई उकासेका थिए । यस्तै भारतका युवराज सिंहले २१, कप्तान महेन्द्र सिंह धोनीले नटआउट १८, शिखर धवनले १३ तथा रोहित शर्माले १२ रन बनाए । अस्ट्रेलियाका सेन वाट्सनले दुई विकेट लिए ।
यसअघि टस जितेर पहिले ब्याटिङ गरेको अस्ट्रेलियाले पूरै २० ओभरमा ६ विकेटको क्षतिमा १ सय ६० रन बनायो । उसका लागि एरोन फिन्चले ४३, ग्लेन म्याक्सवेलले ३१, उस्मान खावाजाले २६ तथा सेन वाट्सनले नटआउट १८ रन बनाए । भारतका हार्दिक पाण्डेयले दुइ विकेट लिए ।
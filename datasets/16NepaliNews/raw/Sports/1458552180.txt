
﻿एजेन्सी
लण्डन । माकर्स रासफोर्डले निर्णायक गोल गरेपछि इंग्लिस प्रिमियर लिगको म्यानचेस्टर डर्बी भिडन्तमा म्यानचेस्टर युनाइटेड विजयी भएको छ । आइतबार राती सिटीको घरेलु मैदानमा भएको डर्बी भिडन्तमा रासफोर्डको एक गोल मद्दतमा लुइस भान हालको टिम युनाइटेडले १–० ले खेल आफ्नो पक्षमा बनाएको हो ।
इतिहाद स्टेडियममा युनाइटेडको जितमा १६ औं मिनेटमा रासफोर्डले गरेको गोल नै निर्णायक बन्यो । हुवान माटाले उपलब्ध गराएको लामो पासलाई रासफोर्डले सिटीका दुइ डिफेन्सलाई चिर्दै उत्कृष्ट गोल गरे । साथै दुइ हप्ता अघि सिनियर टोलीमा डेब्यु गरेका रासफोर्डले युनाइटेडका लागी ६ खेलमा ८ गोल पुरा गरे । रासफोर्डको यो म्यान्चेस्टर डर्बीमा डेब्यु पनि हो ।
“यो हाम्रो लागी टप चारमा रहने सुनौलो मौका हो । किनकि हामीले केहि होम गेम खेल्नु छ ।” प्रशिक्षक हालले भने, “मलाई लाग्छ,हामीले सुरुमा निकै राम्रो खेल्यौ र हाम्रोलागी यो जित अत्यावश्यक थियो ।” जितपछि छैटौं स्थानको युनाइटेडको ५० अंक भएको छ । र, युनाइटेडको शिर्ष चारमा पुग्ने संभवाना कायम छ ।
चौंथो स्थानको सिटीको ५१ अंक छ । हारपछि सिटीको उपाधि जित्ने सम्भावना लगभग सकिएको छ । “आजको खेलमा हार स्वीकार्य थिएन ।” सिटीका प्रशिक्षण म्यानुएल पेल्लिग्रेनी भने, “तर, हाम्रा लागी आज निकै खराब दिन रह्यो किनकि हामीले गोलको थुप्रै मौका गुमायौ ।” सिटीले अर्को खेल आगामी सनिबार बोर्नेमाउथसंग खेल्ने छ ।
यता, बोर्नमाउथलाई ३–० ले पराजित गर्दै दोस्रो स्थानको टोटनह्यामले शीर्ष स्थानको लिसेस्टर सिटीसँगको अंक दूरी पाँचमा झारेको छ । टोटनह्यामको जितमा ह्यारी केनले दुई तथा क्रिष्टियन एरिक्सनले एक गोल गरे । जितपछि उपाधि होडमा रहेको टोनह्यामको ६१ अंक भएको छ । शीर्ष स्थानको लिसेस्टरको ६६ अंक छ । आइतबार राति भएका अर्को खेलमा साउथह्यामप्टनले लिभरपुलाई ३–२ ले हरायो । ४७ अंक जोडेको साउथह्यामप्टन सातौं स्थानमा उक्लिएको छ भने ४४ अंक जोडेको लिभरपुल नवौं स्थानमा छ ।
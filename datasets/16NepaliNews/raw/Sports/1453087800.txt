
﻿काठमाडौं/ जुडो खेलाडी फुपुल्हामु खत्री ओलम्पिक सोलिडारिटी छात्रवृत्तिअन्तर्गत तालिममा सहभागी हुन आइतबार हंगेरी गएकी छिन् । फुपुसँगै प्रशिक्षक एवं ओलम्पियन देवु थापा पनि त्यसतर्फ लागेकी छिन् । भारतमा हुने १२औँ दक्षिण एसियाली खेलकुद (साग) का लागि छनोट भएकी फुपु १२ फेब्रुअरीमा सागको जुडो आयोजनास्थल सिलोङ पुग्नेछिन् ।
सागमा सहभागिता जनाएपछि फुपु सिलोङबाटै १८ फेब्रुअरीमा पुन: हंगेरी जाने नेपाल जुडो संघका अध्यक्ष दीपकहर्ष वज्राचार्यले जनाएका छन् । फुपुले १ अगस्टसम्म हंगेरीमै प्रशिक्षण गर्नेछिन् । राष्ट्रिय खेलकुद परिषद्का सदस्यसचिव केशवकुमार विष्टले फुपु र देवुलाई बिदाइ गरे । पदकको आशा गरिएकी फुपुले महिलाको ६३ केजीमुनि तौल समूहमा प्रतिस्पर्धा गर्नेछिन् ।
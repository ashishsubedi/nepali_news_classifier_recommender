
﻿युरो २०१६ को आयोजक फ्रान्सलाई सबैभन्दा बढी चिन्ता सुरक्षाको छ । युरो सुरु हुनुअघि आतंकवादी हमला हुने अनेकौँ हल्लाका बाबजुद फ्रान्सले अहिलेसम्म खेलाडी तथा अफिसियललाई असुरक्षा महसुस हुन दिएको छैन । तर, समर्थकले अझै पनि ढुक्कका साथ युरोकप हेर्न सकेका छैनन् । अमेरिका, बेलायतलगायतका देशले युरो २०१६ मा आतंकवादी हमला हुनसक्ने भन्दै फ्रान्सको भ्रमण नगर्न आफ्ना नागरिकलाई फ्रान्स भ्रमण नगर्न चेतावनी दिएका थिए । त्यसैले पनि समर्थकमा हमलाको त्रास हट्न सकेको छैन ।
आतंकवादी हमला हुनसक्ने हल्लाले शनिबार पेरिसस्थित आइफेल टावरको फ्यान जोनमा ठूलै आतंक मच्चायो । इटाली र जर्मनीबीचको खेल हेर्न आइफेल टावरमा रहेको फ्यान जोनमा जम्मा भएका समर्थकहरूबीच भागदौड मच्चिएको थियो । भागदौडमा केही समर्थक सामान्य घाइते भएका छन् ।
फ्यान जोनमा अचानक इस्लामिक स्टेटले हमला गर्दै छ भनी हल्ला फैलिरहेको थियो । जर्मनी र इटालीबीचको निर्धारित समयको खेल सकिएपछि केही बेर बत्ती जाँदा यो हल्ला भएको थियो । ‘मैले सयौँ समर्थक डराउँदै भागेको देखेँ । मानिसहरू एकअर्कालाई लडाउँदै भागिरहेका थिए,’ मेलअनलाइनका रिपोर्टर थोमस बुरोसले भने, ‘केही मानिस रोइरहेका थिए भने कोही चिच्याइरहेका थिए ।
भीडमा रहेका धेरै महिला र बालबालिकाको खुट्टामा एउटा मात्र जुत्ता थियो । किनकि उनीहरू पागलझैँ कुदेका थिए ।’ फ्यान जोनमा रहेका २५ वर्षीय संगीतकार जोन होवेलले भने, ‘आतंकित महसुस गरेँ । ज्यान जोगाउन महिला र बच्चाहरूसँगै दौडिएँ । यस्तो डर मलाई जीवनमै पहिलोपटक लाग्यो ।’ लन्डनबाट आएका टोबी स्मिथले पनि आतंकित महसुस गरेको अनुभव सुनाए ।
‘अचानक हजारौँ मानिस मतर्फ दौडँदै आएको देखेँ । त्यसवेला मैले केही सोच्न सकिनँ । सबै मानिस डराइरहेका थिए,’ स्मिथले भने, ‘डरले काँपिरहेका एक क्यानडाको परिवारलाई सहयोग गरेँ । हाम्रो समूहमा रहेका २४ जना विदेशी पेरिस आएको पहिलो दिन थियो ।
उनीहरू सबै घर फर्कन चाहन्थे ।’ खेल चलिरहँदा धेरैले खेलको भन्दा पनि फ्यान जोनमा चलेको भागदौडबारे सामाजिक सञ्जालमा लेखेका थिए । ‘पेरिसको फ्यान जोनमा ठूलो आतंक फैलिँदा भागदौड भएको छ । हजारौँ समर्थक आतंकवादी आक्रमणको हल्लाले फ्यान जोन छाड्न बाध्य भएका छन्,’ एक समर्थकको ट्विट यस्तो थियो । इटाली र जर्मनीबीच खेल पेनाल्टी सुटआउटमा पुग्दा फ्रान्सका अधिकांश फ्यान जोन खाली भइसकेका थिए ।
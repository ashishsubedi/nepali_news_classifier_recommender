
﻿
एजेन्सी कोलकाता, ४ चैत
पछिल्लो समय खराब फर्ममा रहेको साविक विजेता श्रीलंकाले बिहीबार टी–२० विश्वकपको पहिलो खेल खेल्दै छ । पहिलो खेलमा अफगानिस्तानलाई प्रतिद्वन्द्वी पाएको श्रीलंकामाथि अवसर र चुनौती दुवै छ । कोलकातामा हुने खेलमा जिते श्रीलंकालाई आफ्नो पुरानो फर्मलाई फर्काउन मद्दत मिल्नेछ । हार व्यहोरेमा श्रीलंकामाथि झन् दबाब पर्नेछ ।
अफगानिस्तानको फर्म
पहिलो चरणमा उत्कृष्ट प्रदर्शन गर्दै आएको अफगानिस्तान राम्रो फर्ममा छ । टेस्ट मान्यताप्राप्त राष्ट्र जिम्बावेलाई हराएको अफगानिस्तानले पहिलो चरणमा खेलिएका सबै खेल जित्यो । पहिलो चरणमा अफगान खेलाडीले आफ्नो क्षमता देखाइसकेका छन् । अफगान बलरमा निखार आएको छ । कप्तान अस्घर स्टाकिजाईले प्राप्त सबै पक्षलाई राम्रोसँग उपयोग गरेका छन् ।
बलिङ र ब्याटिङमा उत्कृष्ट अलराउन्डर मोहम्मद नाबी अफगानिस्तानको बलियो पक्ष हो । यस्तै, अफगानिस्तानको फिल्डिङ पनि धारिलो छ । एसिया कपमा पनि अफगानिस्तान श्रीलंकामाथि दबाब सिर्जना गर्दै जितनजिक पुगेको थियो । तर, अनुभव नै अफगानिस्तानको कमजोर पक्ष देखिएको थियो ।
श्रीलंकाको युवा टिम
श्रीलंकाले पछिल्ला पाँच खेलमा एक खेल मात्र जितेको छ । एसिया कपमा युएईविरुद्धको खेल जितेको श्रीलंकाले वार्म अप म्याचमा खेल प्रदर्शनमा सुधार ल्याएको थियो । एसिया कपमा युएईलाई हराउन संघर्ष गरेको श्रीलंकालाई अफगानिस्तानले पनि अप्ठ्यारोमा पार्न सक्नेछ ।
श्रीलंकाको टोलीमा अहिले भरपर्दा खेलाडीको अभाव छ । माहेला जयवर्धने र कुमार सांगकाराको सन्न्यासपछि श्रीलंकाले अहिले एन्जेलो म्याथ्यु, तिलकरत्ने दिलसान र लासिथ मालिंगालाई विश्वास गरेको छ । तर, यी खेलाडीलाई पछ्याउने नयाँ युवा क्रिकेटर श्रीलंकाली टोलीमा अहिलेसम्म देखा परेका छैनन् ।
प्लेयर टु वाच
अफगानिस्तानका ओपनर मोहमद शाहजाद प्रेरणादायी खेलाडी हुन् । यी विकेटकिपर ब्याट्सम्यान शाहजाद खेलाडीका दौरान सबै खेलाडीलाई हौसला दिन अन्तिम ओभरसम्म बोलिरहेका हुन्छन् । तर, उनको मुख्य जिम्मेवारी आफगानिस्तानको ओपनिङलाई धारिलो पार्नु हो । शाहजाद चौका र छक्का हान्न माहिर छन् । त्यसले अफगानिस्तानको स्कोरबोर्ड बलियो बन्न सक्नेछ । यता, श्रीलंकाका लागि ओपनरद्वय दिनेश चन्डिमाल र दिलसानसँगै पर्याप्त अनुभव छ । उनीहरूलाई स्लो र लो कन्डिसनमा पावर प्लेको अवस्थाबारे राम्रो ज्ञान छ ।
श्रीलंकाको खराब तथ्यांक
श्रीलंकाले पछिल्ला १० टी–२० खेलमा केवल २ खेल मात्र जितेको छ । श्रीलंकासँगको तुलनामा अफगानिस्तानको तथ्यांक बलियो छ । उसले पछिल्ला १० खेलमा ९ खेल जितेको छ । दुवै टिमबीच अहिलेसम्म टी–२० विश्वकपमा अहिलेसम्म प्रतिस्पर्धा भएको छैन । श्रीलंका र अफगानिस्तानका एक–एक खेलाडीले मात्र टी–२० मा एक हजार रन कटाएका छन् । श्रीलंकाका दिलसानले १७ सय ५१ र अफगानिस्तानका शाहजादले १२ सय ८७ रन बनाएका छन् ।
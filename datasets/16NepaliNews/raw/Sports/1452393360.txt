
﻿
एजेन्सीम्याड्रिड, २६ पुस
बार्सिलोनाका उरुग्वेयन स्ट्राइकर लुइस सुआरेजलाई कोपा डेल च्याम्पियनसिपका दुई खेलमा प्रतिबन्ध लगाइएको छ । गत साता बुधबार स्पानोलविरुद्धको खेलमा सुआरेजले अभद्र व्यवहार गरेको स्पेनिस फुटबल महासंघले जनाएको छ । रेफ्री र खेलाडीको रिपोर्टपछि सुआरेजलाई प्रतिबन्ध लगाइएको महासंघले जनाएको छ ।
स्पानोलविरुद्धको खेलमा बार्सिलोना ४–१ ले विजयी भएको थियो । मैदानबाट बाहिरिने क्रममा सुआरेजले स्पानोलका खेलाडीलाई अभद्र व्यवहार गरेको रिपोर्ट खेलका रेफ्रीले महासंघमा राखेका थिए । रेफ्रीका अनुसार सुआरेजले स्पानोलका दुई खेलाडीलाई गालीगलौज गरेका थिए ।
‘टनेलभित्र सुआरेजले विपक्षी खेलाडीलाई जिस्क्याएको रिपोर्ट स्पानोलले राखेको छ,’ रेफ्रीले बुझाएको रिपोर्टमा उल्लेख छ । यता, बार्सिलोनाले आफ्ना स्टार खेलाडीमाथिको कारबाहीविरुद्ध अपिल गर्ने भएको
छ । बार्सिलोनाले सुआरेजबाट कुनै गल्ती नभएको दाबी गरेको छ । स्पानोलविरुद्धको दोस्रो लिगमा बार्सिलोनाले गोलरहित बराबरी नतिजा निकाले पनि अर्को चरणमा पुग्नेछ ।

﻿२३ पुस काठमाडौं । निरन्तर ओरालो लागिरहेको नेपाली फुटबल एकपछि अर्को झमेलामा फसिरहेको छ । नेपाली टोलीको कमाण्ड सम्हालेको चार महिनामै प्रमुख प्रशिक्षक प्याट्रिक ओसम्सले विदाइका हात हल्लाएका छन् ।
दुई महिना कार्यकाल बाँकी रहेका प्रशिक्षकले आफ्नो करार नविकरण गर्ने विषयमा छिटो निर्णय लिन एन्फासित प्रस्ताव गरेका थिए । आफूसित केहि वर्षका लागि दिर्घकालीन करार गरेको खण्डमा नेपाली फुटबललाई ‘माथि पुर्‍याइदिने’ आश्वासन उनले दिएको स्रोतले बतायो । एन्फाले साफ च्याम्पियनसिपपछि यस विषयमा विचार गर्ने बताएको थियो ।
भारतमा सम्पन्न साफ च्याम्पियनसिप प्रतियोगितामा एउटै खेल नजितेर नै नेपाल बाहिरियो । उक्त हारपछि पनि एन्फाले करार नविकरणका विषयमा सकारात्मक सोचाई नै रहेको एन्फाका कार्यवाहक अध्यक्ष इन्द्रमान तुलाधर बताउछन् । ‘उहाँ आएको धेरै भएको छैन, एउटै प्रतियोगिताको हारलाई लिएर उहाँको क्षमतामाथि प्रश्न उठाउनु जायज हुँदैन’ उनले अनलाइनखबरसित भने ।
यद्यपि, प्रशिक्षक ओसम्सले फ्रान्सबाटै विज्ञप्ति निकालेर नेपाल नफर्किने संकेत गर्दै सबैसित विदा मागेका छन् ।
किन बिच्किए कोच ?
भारतमा सम्पन्न भएको साफ च्याम्पियनसिपमा पराजयपछि प्रशिक्षक र एन्फाबीच खटपट सुरु भएको हो । प्रतियोगिता सकिएलगत्तै निराश बनेको ओसम्स आफ्नो परिवार बिरामी भएको भनेर त्यतैबाट फ्रान्सतिर लागे ।

महर्जनलाई प्रशिक्षक बनाएपछि उनैको रोजाईका आधारमा टोली बनाइयो, जसमा असम्सले सिफारिस गरेभन्दा बाहेकका ६ खेलाडी थिए । आफूले नछानेका खेलाडीहरुको नाम देखेपछि ओसम्स रुष्ट बनेका हुन्

राष्ट्रिय टोली भारतमा खेल्न गएलगत्तै एन्फाले साफ गेमका लागि खेलाडीहरुको प्रशिक्षण सुरु गरेको थियो । साफ गेम अन्तरगत हुने फुटबलमा ३ जना राष्ट्रिय खेलाडी राख्न पाइन्छ भने बाँकी २३ वर्ष मुनीका खेलाडी हुनुपर्ने प्रावधान छ ।
साफ गेम अगावै बंगलादेशमा बंगबन्धु कप खेल्न जानुपर्ने भएपछि एन्फाले प्रशिक्षकसित खेलाडीको नाम मागेको थियो । ओसम्सले राष्ट्रिय टोलीका व्यवस्थापक रमेश रायमाझीमार्फत प्रारम्भिक छनोटका लागि २३ जनाको नाम पठाए ।
तुलाधरका अनुसार प्रशिक्षक ओसम्स एन्फासितको सल्लाहमै ५ जनवरीको रिटर्न टिकट लिएर फ्रान्स गएका थिए । तर, बंगलादेशमा ९ तारिखमा सुरु हुने बंगलाबन्धु कपका लागि ४ तारिखभित्रै अन्तिम टोलीको सुची पठाउन आयोजकले अनुरोध गरेको उनको भनाइ छ ।
‘मैले ३ तारिखमा उहाँलाई फोन गर्दा निर्धारित तालिका अनुसार ५ तारिखमा फर्किन नसक्ने कुरा गर्नुभयो’ तुलाधर भन्छन्, ‘त्यसपछि हामीले वाध्य भएर बालगोपाल महर्जनलाई बंगलादेश जाने टोलीको प्रशिक्षक बनायौं ।’ महर्जन नेपाली अन्डर-१९ टोलीका प्रशिक्षक हुन् ।
महर्जनलाई प्रशिक्षक बनाएपछि उनैको रोजाईका आधारमा टोली बनाइयो, जसमा असम्सले सिफारिस गरेभन्दा बाहेकका ६ खेलाडी थिए । आफूले नछानेका खेलाडीहरुको नाम देखेपछि ओसम्स रुष्ट बनेका हुन् ।
महर्जनको भनाइमा बंगलावन्धु कपलाई साफ गेम्सको तयारीका रुपमा लिएकाले त्यहि अनुसार टोली छनोट गरिएको छ । ‘हाम्रो लागि यो प्रतियोगिताभन्दा साफ गेम्स महत्वपूर्ण हुनाले त्यसैलाई दृष्टिगत गरेर टोली निर्माण गरेका हौं, त्यसैले यसमा धेरै युवा खेलाडीहरु परेका छन् ।’
किन परेनन् अनिल र किरण ?
यसअघि भारतमा खेल्न जाँदा कप्तान बनाइएका स्टाइकर अनिल गुरुङ यस पटक टोलीमा नै परेनन् । पहिलो रोजाईका गोलकिपर किरण चेम्जोङलाई पनि आउट गरिएको छ ।
यस निर्णयको बचाउ गदै प्रशिक्षक महर्जनले उमेर हदका कारण उनीहरुलाई टिममा नराखिएको बताए । साफ गेम्समा तीन राष्ट्रिय खेलाडीले खेल्न पाउँछन् जसमा उमेर हद लागू हुँदैन । बाँकी २३ वर्ष मुनीका खेलाडीहरु हुनुपर्ने प्रावधान छ ।

ओसम्सले आफ्नो विज्ञप्तिमा नेपाली फुटबलको विकासका लागि आफूले एन्फालाई दिएको प्रस्तावलाई एन्फाले वेवास्ता गरेको गूनासो पनि गरेका छन्

प्रशिक्षक ओसम्सले ७ वा ८ तारिखमा फर्किन सक्ने आफूसित बताएको तुलाधारको भनाइ छ । ओसम्सले आफ्नो विज्ञप्तिमा भने ‘५ तारिखमा फर्किने योजना भए पनि अब फर्किनु व्यर्थ रहेको’ जनाएका छन् । असम्सको विज्ञप्तिमा साफ गेम्सका लागि पनि टोली सिफारिस गरेको बताइएको भए पनि तुलाधरले बंगवन्धु कपका लागि मात्रै उनको सिफारिस आएको बताए ।
‘उहाँ एक-दुई दिनमा आउनुभयो भने नेपाली टोलीको खेल हेर्नलाई बंगलादेश जान सक्नुहुन्छ’ तुलाधरले भने, ‘दुवै प्रतियोगितामा कोचको रुपमा नेतृत्व गरेर जाने सम्भावना भने समाप्त भएको छ ।’
बंगवन्धु कपका लागि महर्जनलाई प्रशिक्षक बनाइए पनि साफ गेम्समा भने अर्को प्रशिक्षकको खोजी गरिने भएको छ । महर्जनले आफ्नो कार्यव्यवस्तताले गर्दा साफ गेम्समा प्रशिक्षण गर्न नभ्याउने बताए । तुलाधरका अनुसार साफ गेम्सका लागि राजु शाक्यलाई प्रशिक्षक बनाइने सम्भावना छ ।
करार तोडिएको छैन
प्रशिक्षक ओसम्सले घुमाउरो रुपमा प्रशिक्षक पदबाट विदा लिएको संकेत गरे पनि एन्फाले भने उनी फर्किन सक्ने सम्भावना जिवित रहेको जनाएको छ ।
कार्यवाहक अध्यक्ष तुलाधरले अहिले पनि आफू असम्ससित सम्पर्कमै रहेको भन्दै उनले करार तोडिनसकेको उल्लेख गरे । ‘उहाँले औपचारिक राजीनामा दिनुभएको छैन र हामीले पनि उहाँलाई निस्कासन गरेका छैनौं,’ उनले भने, ‘त्यसैले उहाँको करार कायम नै छ ।’
ओसम्सले आफ्नो विज्ञप्तिमा नेपाली फुटबलको विकासका लागि आफूले एन्फालाई दिएको प्रस्तावलाई एन्फाले वेवास्ता गरेको गूनासो पनि गरेका छन् । ‘मैले नेपाली टीमका ४-५ जना खेलाडीलाई युरोपमा अभ्यासको मौका दिन र मैत्रीपूर्ण फुटबल खेलाउन लागि राखेको प्रस्तावमा समेत एन्फाले कुनै प्रतिक्रिया दिएन,’ उनले भनेका छन् ।
तुलाधरले साफ च्याम्पियनसिप खेल्नुअघि ३ वटा मैत्रीपूर्ण खेलको व्यवस्था गर्न आग्रह गरे पनि एउटा मात्रै मिलाउन सकेको उल्लेख गर्दै अरु कुनै प्रस्ताव प्रशिक्षकबाट नआएको दावी गरे ।
बालगोपाल भन्छन्, यो टोलीले राम्रो गर्छ
विदेशी प्रशिक्षकले हात झिकेपछि नेपाली राष्ट्रिय टोलीको नेतृत्वको अभिभारा आएको छ, बालगोपाल महर्जनको काँधमा । यसअघि अन्डर १९ राष्ट्रिय टोलीलाई प्रशिक्षण दिएको अनुभव उनीसित छ । सिनियर टोलीमा पनि उनी सहायक प्रशिक्षकको भूमिकामा थिए ।
मैदानबाहिरका नकारात्मक परिघटनाहरुका साथमा साफ च्याम्पियनसिपमा खराब प्रदर्शनले गर्दा नेपाली टोलीको मनोबल खस्केको छ ।
तर, प्रशिक्षक महर्जनले आसन्न प्रतियोगिताहरुमा आफ्नो टोलीले राम्रो गर्ने दाबी गरेका छन् । ‘अहिलेको टोलीमा प्रतिभावान खेलाडीहरु छन्, उनीहरुको मनोबल उच्च राख्न प्रयास गर्नेछु’ महर्जनले भने ।
प्रशिक्षक र एन्फाबीच पछिल्लो समय उब्जेको असमझदारीले आफू दुखित बनेको उनी बताउँछन् । ‘दुवै पक्षले एक-अर्काविरुद्ध दोहोरी खेल्नुभन्दा टेबुलमा बसेर छलफलमार्फत विवाद मिलाउनुपर्ने हो,’ महर्जनले अनलाइनखबरसित भने, ‘यो तरिकाले त राम्रो सन्देश जाँदैन ।’
उनको भनाइ प्रशिक्षकले साफ च्याम्पियनसिपपश्चात एन्फाका पदाधिकारीसित राम्ररी समन्वय नगरेकाले समस्या उब्जेको हो । ‘राष्ट्रिय टोलीको जिम्मेवारी लिएको व्यक्तिले जून दायित्व निभाउनुपथ्र्यो त्यसमा उहाँ चुक्नुभएको देखिन्छ’ प्रशिक्षक महर्जनले भने-‘राष्ट्रिय प्रशिक्षकले एन्फासित सम्पर्क र समन्वय नगरीकन आफ्नो ढंगले अघि बढ्न मिल्दैन ।’
ओसम्सले सिफारिस गरेको टोलीलाई किन गर्नुुभएन भन्ने प्रश्नमा महर्जनले भने, ‘उहाँले साफ च्याम्पियनसिपमा समेत नपरेका खेलाडीलाई सिनियरमा राख्नुभएको थियो, जून सान्दर्भिक देखिएन ।’

﻿एजेन्सी
लन्डन । इंग्लिस प्रिमियर लिग फुटबलमा आर्सनलले ५ सयौ लिग खेल जितेको छ । बिहीबार राति वेष्ट ब्रोमलाई २–० ले पराजित गर्दै आर्सनलले प्रिमियर लिगमा पाँच सय खेलमा जित निकाल्न सफल भएको हो ।
घरेलु मैदानमा भएको खेलमा आर्सनललाई जित दिलाउन एलेक्सिस सान्चेजले दुवै गोल गरे । आर्सनलका लागि सान्चेजले खेलको छैठौँ र ३८ औँ मिनेटमा दुई गोल गरे । जितसंगै आर्सनल प्रिमियर लिगमा पाँच सय खेल जित्ने दोस्रो टिम समेत बनेको छ । लिगमा पाँच सय खेल जित्ने पहिलो टोलि भने म्यानचेस्टर युनाइटेड हो । युनाइटेडले अहिलेसम्म पाँच सय ८४ खेल जितिसकेको छ ।
वेष्ट ब्रोममाथीको जितसंगै आर्सनलले यो सिजन शीर्ष चारमा लिग सक्ने आशा बढेको छ । तेस्रो स्थानमा रहेको आर्सनल दोस्रो स्थानमा रहेको टोटनह्याम हट्सपरभन्दा पाँच अंक पछि छ । यस्तै शिर्ष स्थानको लिसेस्टर सिटिभन्दा १० अंकले पछि छ । लिगमा ३४ खेलबाट आर्सनलले ६३ अंक जोडेको छ भने शीर्ष स्थानको लिसेस्टरले ७३ अंक जोडेको छ । दोस्रो स्थानको टोटनह्याम हट्सपरको ६८ अंक छ ।
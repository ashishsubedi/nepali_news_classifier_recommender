
﻿
एजेन्सीमेलबर्न, माघ ६
साबिक विजेता सेरेना विलियम्स अस्ट्रेलियन ओपन टेनिसको महिला एकलतर्फ तेस्रो चरणमा प्रवेश गरेकी छिन् । सेरेनाले ताइवानकी सु वेईलाई ६–१ र ६–२ को सोझो सेटमा पराजित गरिन् । यता, रसियन टेनिस सुन्दरी मारिया सारापोभा पनि तेस्रो चरणमा पुगेकी छिन् । सारापोभाले बेलारुसकी एलाइक्सान्द्रा सान्नोविकलाई ६–२ र ६–१ ले पराजित गरिन् । चौथो वरीयताकी पोलिस खेलाडी एग्निस्का राडुवास्काले तेस्रो चरणमा स्थान पक्का गर्ने क्रममा क्यानडाकी एउजिनी बाउचार्डलाई ६–४ र ६–२ ले हराइन् ।
किभिटोभा स्तब्ध
तेस्रो दिन आश्चर्यजनक नतिजा आउने क्रममा दुईपटककी विम्बल्डन च्याम्पियन पेट्रा किभिटोभा पराजित भएकी छिन् । किभिटोभालाई दारिया गाभ्रिलोभाले ६–४ र ६–४ ले पराजित गरिन् । उनले शीर्ष १० वरीयताकी खेलाडीलाई यो वर्ष पराजित गरेको यो चौथोपटक हो । अब उनले तेस्रो चरणमा २८औँ वरीयताकी क्रिस्टिना म्लाडोनोभिकसँग प्रतिस्पर्धा गर्नेछिन् ।पुरुषतर्फ शीर्ष खेलाडी हावी
अस्ट्रेलियन ओपनको तेस्रो दिन पुरुषतर्फ शीर्ष वरीयताका खेलाडीले दबदबा कायम राखे । साबिक विजेता नोभाक जोकोभिकले बुधबार अबेर सम्पन्न खेलमा फ्रान्सका क्वान्टी हालयासलाई पराजित गरे । पहिलो सेट ६–१ ले सहज जितेका जोकोभिकले दोस्रो सेट पनि ६–२ ले आफ्नो पक्षमा पारे । टाइब्रेकरमा पुगेको तेस्रो सेट जोकोभिकले ७–६ (७–३) ले जितेका थिए । रोजर फेडेररले पनि तेस्रो चरणमा स्थान पक्का गरे । १७ पटकका ग्रान्डस्लाम स्विस खेलाडी फेडेररले युक्रेनका एलेक्जेन्डर डोल्गोपोभलाई ६–३, ७–५ र ६–१ ले हराए ।भेनसलाई ५ हजार डलर जरिवाना
विश्व नम्बर १० अमेरिकी खेलाडी भेनस विलियम्सलाई ५ हजार डलर जरिवाना गरिएको छ । सातपटककी ग्रान्डस्लाम विजेता भेनस पहिलो चरणमा ब्रिटेनकी जोहना कोन्टासँग पराजित भएपछि पोस्टम्याच कन्फरेन्समा अनुपस्थित भएकी थिइन् । आगामी वर्षको अस्ट्रेलियन ओपनमा भेनसले भाग लिन्छिन् ? भन्ने प्रश्नमा उनकी बहिनी सेरेनाले भनेकी छिन्, ‘यसबारेमा उनले मलाई कहिल्यै भनेकी छैनन् ।’
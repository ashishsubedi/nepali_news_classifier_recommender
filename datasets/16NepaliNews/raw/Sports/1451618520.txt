
﻿म्याड्रिड/ लियोनल मेसीले बुधबार राति स्पेनिस लिग फुटबल प्रतियोगिता व्यक्तिगत खेल संख्या पाँच सय पुर्‍याएका छन् । सो प्रतियोगितामा मेसीको प्रेरणादायी प्रदर्शनका कारण बार्सिलोनाले रियल बेटिसलाई ४–० को फराकिलो गोलअन्तरले हरायो । प्रतियोगितामा मेसीले एक गोल गर्दै आफ्नो गोलसंख्या ४ सय २५ पुर्‍याए । बार्सिलोनाले सन् २०१५ को सिजनमा सबैखाले प्रतियोगितामा गरी १ सय ८० गोल गर्‍यो ।
जितसँगै बार्सिलोना लिगको शीर्ष स्थानमा उक्लिएको छ । बार्सिलोनाले १६ खेलबाट ३८ अंक बटुल्यो । पूर्वविजेता एथलेटिको म्याड्रिडले एक खेल बढी खेल्दै ३८ अंक जोडेको छ । गोलअन्तरमा बार्सिलोना अगाडि छ । रियल म्याड्रिडले १७ खेलबाट ३६ अंक बटुल्दै तेस्रो स्थान कब्जा जमायो । सेल्टा भिगो ३१ अंकका साथ चौथो स्थानमा छ । एथलेटिकोले रायो भालकानोमाथि २–० को जित निकालेको थियो । रियल म्याड्रिडले रियल सोडिसाडलाई ३–१ ले हरायो ।
रियलका लागि क्रिस्टियानो रोनाल्डोले दुई गोल गरेका थिए । उनले एक पेनाल्टी मिस पनि गरे । बार्सिलोनाले घरेलु मैदान न्यु क्याम्पमा सन् २०१५ मा जितेका पाँच उपाधि सार्वजनिक गर्दै खुसियाली मनाएको थियो । रियल बेट्सिविरुद्धको प्रतिस्पर्धामा नियमित कप्तान एन्ड्ेरस इनिस्टाको अनुपस्थितिमा मेसीले कप्तानी गरेका थिए । मेसीले गत वर्ष उत्कृष्ट र स्मरणीय रहेको जनाए । बार्सिलोनाले स्पेनिस, च्याम्पियन्स, कोपा डेल रे र क्लब विश्वकप फुटबल उपाधि जितेको थियो ।
‘गत वर्ष मेरो र क्लबका लागि स्मरणीय रह्यो, हामी नयाँ वर्षमा पनि यस्तै कीर्तिमान बनाउन चाहन्छौँ,’ उनले भने । मेसीले खेलको ३३औँ मिनेटमा बार्सिलोनाका लागि ४ सय २५ गोल संख्या पुर्‍याए । उत्कृष्ट फर्ममा रहेका लुइस सुआरेजले खेलको ४६औँ र ८३औँ मिनेटमा गोल गर्दै बार्सिलोनाको जित ४–० ले पक्का गरे । नेमारको पेनाल्टी प्रहार क्रसबारमा लागेको थियो ।
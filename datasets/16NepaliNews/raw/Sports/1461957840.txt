
﻿काठमाडौं । अन्तर्राष्ट्रिय क्रिकेट काउन्सिल -आईसीसी ले नेपाल क्रिकेट संघ क्यानलाई निलम्बित गरेपछि क्यानको निर्वाचित भनिएको कमिटीले विवाद समाधान गर्न आफूहरु तयार भएको बताएका छन् ।
आईसीसीले क्यानलाई निलम्बित गरेको चारदिनपछि राजधानीमा शुक्रबार पत्रकार सम्मेलन गर्दै चुनावी साधारणसभाबाट आएका कमिटी ९अशोकनाथ प्याकुरेल० समूहले आफ्नो धारणा सार्वजनिक गर्दै आईसीसीको निलम्बनबाट नेपाललाई हटाउन तयार रहेको बताएका हुन् । तर, त्यसका लागि राष्ट्रिय खेलकुद परिषद् ९राखेप० ले पहल गर्नु पर्ने उनीहरुको तर्क छ ।
“अब हामीले अन्तरदृष्टि गर्नु पर्छ, आईसीसीको निलम्बनबाट कसरि फुकुवा हुने भनेर,”पत्रकार सम्मेलनमा बोल्दै चुनावी साधारणसभाबाट आएका महासचिव अशोकनाथ प्याकुरेल भने, “तर यसका लागि खेलकुद मन्त्रालय, राष्ट्रिय खेलकुद परिषद् ९राखेप० ले केही प्रस्ताव देओस । प्रस्ताव हेरेर हामी मिलेर जान तयार छौं ।”
क्यानले आईसीसी विधानको २।९ धारा उल्लघंन गरेको भन्दै आईसीसीले गत सोमबार क्यानलाई निलम्बित गरेको थियो । त्यसक्रममा आईसीसीले सरकारले हस्तक्षेप गरेका कारण क्यानमा स्वतन्त्र र निष्पक्ष चुनाव हुन नसकेको बताएको थियो । तर, आईसीसीबाट प्रतिबन्ध हुनुमा सबै दोष राखेपलाई थुपार्दै प्याकुरेलले भने, “हामी सिस्टममा जान खोजेका थियौं । तर, राखेपले उही पुरानो पद्दति अंगाल्दा क्यान निलम्वित हुन पुग्यो ।”
आईसीसीले क्यानलाई निलम्बन गरिसकेको भन्दै निर्वाचित कमिटीको अवको विकल्पमा आफूहरु खुला रहेको बताएको छ । तर, राखेपका सदस्य सचिव केशव कुमार बिष्टले भने जस्तो मुद्दा फिर्ता लिएर पछि हट्ने पक्षमा भने नरहेको महाचिव प्याकुरेलले बताए ।
“हामी सवै विकल्पमा खुला छौं । तर, प्रजातान्त्रिक मान्यता, क्यानको विधिवत प्रक्रियालाई तिलान्जली लिएर दुईचार जना मिलेर जाऔं भन्ने पक्षमा हामी छैनौं ।” महासचिव प्याकुरेलले भने ।
क्यानका निर्वाचित अध्यक्ष टंक आङबुहाङ नेतृत्वको कार्यसमितिको म्याद मंसिरमा सकिएपछि अर्को कार्यसमिति निर्वाचनबारे विवाद आएपछि क्यान विवाद उत्कर्षमा पुगेको थियो । तर, उपाध्यक्ष चतुरबहादुर चन्द, महासचिव अशोकनाथ प्याकुरेललगायतको पक्षले मंसिरमा चुनावी साधारणसभा गर्दै चतुरबहादुर चन्दको अध्यक्षमा १७ सदस्यीय नयाँ कार्यसमिति चयन गरेको थियो । तर, त्यसलाई राष्ट्रिय खेलकुद परिषद् ९राखेप० र अध्यक्ष टंक आङ्बुहाङ पक्षले अबैधानिक बताएको थियो ।
यस्तै राखेपले गत पुसमा रमेश सिलवालको अध्यक्षतामा नेपाल क्रिकेट संघ क्यानको १५ सदस्यीय तदर्थ समिति गठन गरेपछि चतुरबहादुर चन्द पक्षले राखेपको तदर्थ समितिविरुद्ध सर्वोच्च अदालतमा मुद्दा हालेको थियो । त्यसपछि क्यान विवाद मिल्न असम्भव रहेको भन्दै आईसीसीले क्यानलाई निलम्बित गरेको हो । आईसीसीले क्यान स्वतन्त्र निकायका रुपमा स्थापित नहुँदासम्म निलम्बन कायमै रहने संकेत दिएको छ । तर, आईसीसीले नेपाल क्रिकेटको दिगो विकास र तत्कालीन प्रशासनिक कामका लागि नेपालका क्रिकेट समूदाय र अन्य स्केट होल्डरहरुसँग सहकार्य गर्ने बताएको छ ।
त्यस्तै पत्रकार सम्मेलनमा निर्वाचित क्यानले नेपाल निलम्वनमा पर्नुसम्मको अवस्था प्रस्तुत गरेको थियो । पत्रकार सम्मेलनमा निर्वाचित कमिटका पदाधिकारीहरु तथा जिल्ला प्रतिनिधिहरुको उपस्थिति रहेको थियो ।
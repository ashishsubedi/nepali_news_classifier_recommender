
﻿काठमाडौं । शुक्रबहादुर राईले मगंलबार सुरु नेपाल ओपन एमेच्योर गल्फ च्याम्पियनसिपमा पहिलो दिन एक स्ट्रोकले अग्रता लिएका हुन् ।
पार ७२ को गोकर्ण गल्फ क्लबमा भएको खेलमा शुक्रले पहिलो दिन चार खेलाडीमाथी एक स्ट्रोकको अग्रता लिएका हुन् । शुक्रले पहिलो दिन दुई ओभर ७४ स्कोर कार्ड बनाए । त्यस्तै भुटानका छेन्द्रे डोर्जी, नेपालका शिवकुमार माझि, तेन्जिङ छिरिङ र अरुन तामाङले समान तीन ओभर ७५ स्कोर गरे ।
शुक्रले पहिलो होलमा बोगी खेप्दै दिनको शुरुआत गरेका थिए । त्यस्तै दोस्रो, तेस्रो होलमा बर्डी प्रहार गरेका उनले आठौं होलमा पुनः खेर फाले । नवौं होलमा बर्डी गर्दै शुक्रले फ्रन्ट नाइनको अन्त्य गरे । ब्याक नाइनको १४ औं होलमा बोगी गरेका शुक्रले पार–३ को १६औं होलमा दुई सट फेर फाले । ब्याक नाइनमा खराब प्रदर्शन गरेपछि ब्याक नाइनमा तीन ओभर ३९ स्कोर गरे । त्यस्तै भुटानका छेन्द्रेले फ्रन्ट नाइनमा एक ओभर ३७ स्कोर गर्दा तेस्रो र छैठौं होलमा बर्डी तथा दोस्रो, सातौं र आठौं होलमा बोगी खेले ।
शिव कुमारले समान दुई बर्डी र डबल बोगी तथा एक बोगी खेप्दै फ्रन्ट नाइनमा तीन ओभर ३९ को कार्ड बनाए । दोस्रो नाइनमा एक डबल बोगी, एक सिगंल बोगी र तीन बर्डी प्रहार गर्दै इभन पार ३६ को स्कोर कार्ड बनाए । त्यस्तै फ्रन्ट नाइनमा इभन पार ३६ बनाएका अरुनले समान एक–एक बर्डी र बोगी प्रहार गरे ।
कुल ६२ गल्फको सहभागीता रहेको नेपाल ओपनमा दोस्रो राउन्ड पश्चात कट अफ लागु हुनेछ । उत्कृष्ट ३० गल्फरले फाइनल राउन्डका लागि प्रतिस्पर्धा गर्नेछन् ।
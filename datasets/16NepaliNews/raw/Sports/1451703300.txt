
﻿एजेन्सीकराँची, १८ पुस
फास्टबलर मोहम्मद अमिर न्युजिल्यान्डविरुद्धको एकदिवसीय र टी–२० क्रिकेट सिरिजका लागि पाकिस्तानी टोलीमा समावेश भएका छन् । पाकिस्तानी क्रिकेट बोर्ड ९पिसिबी० ले अमिरलाई अप्रत्याशित रूपमा टोलीमा समावेश गरेको हो । सन् २०१० को इंग्ल्यान्डविरुद्धको लड्र्स टेस्टमा स्पट फिक्सिङ गरेको आरोपमा उनी पाँच वर्षका लागि प्रतिबन्धित भएका थिए । गत सेप्टेम्बरमा अमिरमाथिको प्रतिबन्ध फुकुवा भएको थियो ।
गत साता अमिर प्रशिक्षणमा सहभागी हुँदा मोहमद हफिज र अहजर अलीले विरोध जनाएका थिए । तर, पिसिबीले अमिरलाई मौका दिँदै न्युजिल्यान्डविरुद्धको सिरिजमा समावेश गरेको पिटिआईले जनाएको छ । अन्तर्राष्ट्रिय एजेन्सीका अनुसार अमिरले न्युजिल्यान्डमा भिसा प्राप्त गर्न मुस्किल पर्छ । न्युजिल्यान्डको कानुनमा जेल सजाय भोगेका व्यक्तिलाई भिसा दिन नमिल्ने उल्लेख छ ।
तर, पिसिबीले अमिरले सहज भिसा पाउने जनाएको छ । ‘हामीलाई विश्वास छ, अमिरले भिसा पाउनेछन्, यस सम्बन्धमा आइसिसीसँग कुराकानी भइरहेको छ ।’ अमिरलाई क्लोज क्याम्पमा राख्न नहुने भनेर विरोध जनाएका अजहर अलीलाई एकदिवसीय कप्तान बनाइएको छ । हफिजले उपकप्तानी जिम्मेवारी
पाएका छन् ।
असाद सफिकले पनि राष्ट्रिय टोलीमा स्थान बनाएका छन् । इंग्ल्यान्डविरुद्धको एकदिवसीय सिरिजपछि उनी टोलीमा छैनन् । गत नोभेम्बरमा पाकिस्तान इंग्ल्यान्डसँग ३–१ ले पराजित भएको थियो । एकदिवसीय टोलीमा अनुभवी खेलाडी यासिर साह पनि परेका छैनन् । गत साता आइसिसीले डोपिङ परीक्षणमा असफल भएको जनाउँदै साहलाई प्रतिबन्ध लगाएको थियो।
पुराना खेलाडीको आगमन भएको वेला उमर गुलले एकदिवसीय टोलीमा स्थान बनाउन सकेनन् । उनी टी–२० टोलीमा भने परेका छन् । सन् २०१५ मा बंगलादेशविरुद्धको खेलपछि गुल मैदानबाहिर नै रहेका छन् । यसैगरी मध्यक्रमका ब्याट्सम्यान मोहम्मद इफान, सोहेल तन्विर तथा जुनिद खानले पनि न्युजिल्यान्डविरुद्धको सिरिजमा आफ्नो स्थान पक्का गर्न सकेनन् ।
पिसिबीका प्रमुख छनोटकर्ता हारुम रसिदले कुनै खेलाडीप्रति द्वेष नराखी छनोट गरिएको बताए । ‘हामीले छनोट गर्दा खेलाडीमाथि पूर्वाग्रह र द्वेष राखेनौँ, उनीहरूले फेरि मौका पाउनेछन्,’ रसिदले भने, ‘अमिरका सम्बन्धमा उनलाई एक मौका दिएका हौँ ।’ घरेलु तथा अन्तर्राष्ट्रिय क्रिकेटमा गुलको प्रदर्शन खराब रहेकाले टोलीमा समावेश नगरिएको उनले बताए । पाकिस्तानले न्युजिल्यान्डसँग तीन एकदिवसीय र तीनै टी–२० खेल खेल्नेछ । १५ जनवरीमा टी–२० तथा २५ जनवरीमा एकदिवसीय खेल हुनेछन् ।

﻿दिनेशकुमार परियार

लण्डन । गैरआवासीय नेपाली संघका अध्यक्ष शेष घलेले बिभिन्न देशमा नेपाली समुदायमा सक्रिय संस्थाहरुलाई गैरआवासीय नेपाली संघसाग हातेमालो गरेर मातृभूमी समुदायको हितमा काम गर्न आह्वान गर्नुभएको छ ।
तमुधीं युकेले शनिवार रिडिङ शहरमा आयोजना गरेको ल्होछार कार्यक्रमको उद्घाटनपछि सम्बोधन गर्दै अध्यक्ष घलेले नेपाली समुदायमा सक्रिय तमुधींजस्ता संस्था र एनआरएन मिलेर काम गर्दा नेपाली समुदाय थप सबल र स्रोतसाधनयुक्त हुने बताउनुभयो ।
विदेशमा वस्ने नेपालीहरुको विभिन्न संस्था हुनु स्वभाविक हो भन्दै अध्यक्ष घलेले समुदाय तथा मातृभूमीका लागि सहअस्तित्व र सहकार्यको भावनाका आधारमा हातेमालो गर्नुपर्ने बताउनुभयो । ‘ यसो गर्दा हाम्रो समुदाय झन् बलियो बन्दै जान्छ, हामी ठूलो शक्ति र स्रोतसाधनयुक्त बनेर समुदाय र मातृभूमीको सेवा गर्न सक्छौं ।’ अध्यक्ष घलेले भन्नुभयो ।
‘नेपाल र सार्क मुलुकबाहिर जुनसुकै मुलुकमा बसेका जोसुकै नेपालीहरु, चाहे तपाईँ गोर्खा समुदायको हुनुहोस् वा पेशाकर्मी, आप्रवासी कामदार हुनुहोस् वा बिद्यार्थी तपाइँहामी सवै गैरआवासीय नेपालीहरु हौं ।’ अध्यक्ष घलेले भन्नुभयो-म यहाँहरुलाई निवेदन गर्न चाहान्छु कि, गैरआवासीय नेपाली संघले यहाँहरु सवैका लागि काम गरिरहेको छ, चाहे तपाइँ गैरआवासीय नेपाली संघको सदस्य हुनुस् वा नहुनुस् ।’

तमुधीं युकेले भूकम्पका बेला झण्डै डेढ करोड रुपैयाँ संकलन गरी एनआरएनए मार्फत् नेपाल पठाएको स्मरण गर्दै मातृभूमीका लागि सहयोग गर्ने सवै सहयोगी मनहरुप्रति आभार प्रकट गर्नुभयो । साथै उहाँले तुम प्रतिष्ठानमार्फत् चार जना बालवालिकालाई छात्रबृत्ति प्रदान गर्न पाँच लाख रुपैयाँ सहयोगसमेत घोषणा गर्नुभयो ।
कार्यक्रमको बेलायतका लागि कार्यवाहक नेपाली राजदूत तेजबहादुर क्षेत्री र एनआरएन अध्यक्ष घलेले संयुक्त रुपमा उद्घाटन गर्नुभएको थियो । अध्यक्ष घलेले डाक्टर हर्क गुरुङ अवार्ड केभिन गुरुङ लाई प्रदान गर्नुभयो  ।
कार्यक्रममा नेपालबाट आएका कलाकारहरु जुनु रिजाल काफ्ले र  राजु गुरुङ  बेलायत मै रहेका गायक गायिका गणेश गुरुङ र कुमारी गुरुङ , निता गुरुङले सांगीतिक कार्यक्रम प्रस्तुत गरेका थिए ।  गुरुङ भेषभुषामा सजिएका सहभागीहरु  कार्यक्रममाको थप आकर्षण थिए ।

कार्यक्रममा गैरआवासीय नेपाली संघका संरक्षक दिल गुरुङ, सल्लाहाकार विश्वआर्दश पण्डित, एनआरएन यूरोप संयोजक कुल आचार्य, एनआरएन यूकेका अध्यक्ष मुछेत्र गुरुङ, पूर्व अध्यक्षहरु डमर घले, सूर्य गुरुङ, योगेन क्षेत्री, जनसम्पर्क समिति बेलायतका सभापति लोक गुरुङ, जनसम्पर्क समिति बेल्जियमा सभापति सन्तोष जोशी, यूरोप कांग्रेसका नेता पूर्ण हमाल, एनआरएन आइसीसी सदस्य सोम सापकोटा लगायतको उपस्थिति थियो ।
   

﻿
एजेन्सीदोहा, २० पुस
शीर्ष वरीयताका सर्बियाली नोभाक जोकोभिकले सन् २०१६ को सत्र कतार ओपन टेनिस प्रतियोगिताबाट सुरु गर्ने भएका छन् । वर्षको पहिलो ग्रान्डस्लाम अस्ट्रेलियन ओपनअगाडि कतार ओपनलाई अभ्यासका रूपमा लिने गरिन्छ । ६ साता आराम गरेका जोकोभिकले कतार ओपन अभ्यास गतिलो हुने बताएका छन् ।
‘दोहाको गर्मीमा प्रतिस्पर्धा गर्दा अस्ट्रेलियन ओपन सहज हुनेछ,’ जोकोभिकले भने, ‘मेलबर्न पार्कको गर्मीसँग भिज्न दोहाको अभ्यास फलदायी हुनेछ ।’ गत वर्ष उत्कृष्ट फर्ममा रहेका जोकोभिकले अस्ट्रेलियन, विम्बल्डन तथा युएस ओपन जितेका थिए । सोमबारदेखि सुरु हुने कतार ओपनमा साबिक विजेता डेभिड फेरेर, टोमास बर्डच तथा राफेल नाडालले पनि सहभागिता जनाउने आयोजकले जनाएको छ ।
२८ वर्षीय जोकोभिक गत वर्ष लगातार १५ एटिपी प्रतियोगिताको फाइनलमा पुगेका थिए । उनले एक करोड ९० लाख युरो पनि कमाए । चारै ग्रान्डस्लामको फाइनलमा पुग्ने उनी तेस्रो खेलाडी हुन् । गत वर्ष फ्रेन्च ओपनको फाइनलमा उनी स्टान वारिन्कासँग स्तब्ध भएका थिए । यस वर्ष ओलम्पिक खेलकुद प्रतियोगिताको आयोजना ब्राजिलले गर्दै छ ।
ओलम्पिकमा सर्बियालाई स्वर्ण दिलाउनु आफ्नो प्रमुख उद्देश्य रहेको उनले जनाए । ‘चार ग्रान्डस्लाम र ओलम्पिकको स्वर्ण जित्नु अर्को लक्ष्य हो,’ आइतबार दोहा अन्तर्राष्ट्रिय विमानस्थलमा स्थानीय एजेन्सीसँग कुराकानी गर्दै उनले भने, ‘रियोमा स्वर्ण जित्दा जीवनकै ऐतिहासिक सफलता हुनेछ ।’
वर्षको पहिलो प्रतियोगितामा उत्कृष्ट नतिजा निकाल्दा अन्य इभेन्ट्समा पनि राम्रो हुने उनको भनाइ छ । ‘म कतार ओपनका कारण उत्साहित छु, यहाँ मैले राम्रो गर्न सके वर्षभरि नै उत्कृष्ट नतिजा हात पार्ने विश्वास छ,’ उनले भने, ‘यसैकारण वर्षको पहिलो उपाधि गुमाउन चाहँदिनँ ।’ गत वर्ष क्वार्टरफाइनलमा शक्तिशाली सर्भिस गर्ने क्रोएसियाका इभो कार्लोभिकसँग उनी तीन सेटमा पराजित भएका थिए ।
स्पेनिस खेलाडी राफेल नाडाल पनि दोहाबाटै फर्ममा आउने प्रयास गर्नेछन् । एटिपी पुरुष वरीयताको पाँचौँ स्थानमा रहेका नाडालले सन् २०१६ को सत्र कठिन रहेको जनाए । ‘अन्यभन्दा यो वर्ष अलि गाह्रो हुनेछ, हामीले ओलम्पिकमा समेत प्रतिस्पर्धा गर्नुपर्छ,’ नाडालले भने, ‘ओलम्पिक स्वर्ण जित्न सबै उत्साहित छन्, सबै खेलाडीले कडा मिहिनेत गरिरहेका छन् ।’ गत वर्ष उनी पहिलो चरणमै जर्मन खेलाडी माइकल वेरेरबाट तीन सेटमा पराजित भएका थिए ।
दुई वर्षअघि उनले कतार ओपन जितेका थिए । साबिक विजेता फेरेरलाई उपाधि रक्षा गर्नु चुनौती हुनेछ । जोकोभिक उत्कृष्ट फर्ममा रहेकाले फेरेरलाई उपाधि रक्षा गर्न गाह्रो देखिन्छ ।
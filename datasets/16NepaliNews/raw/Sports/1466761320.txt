
﻿
एजेन्सी
पेरिस, ९ असार
स्विडेनका लिजेन्ड ज्लाटान इब्राहिमोभिकले अन्तर्राष्ट्रिय फुटबल क्षेत्रबाट सन्न्यास लिएका छन् । फ्रान्समा चलिरहेको युरोपियन फुटबल च्याम्पियनसिप (युरोकप) मा स्विडेनलाई नकआउट चरणमा पुर्‍याउन नसकेपछि इब्राहिमोभिकले सन्न्यास घोषणा गरेका हुन् । सन् २००१ मै स्विडिस टोलीबाट डेब्यु गर्न अवसर पाएका इब्राहिमोभिकले १५ वर्षको करिअर गर्विलो भएको बताएका छन् ।स्विडेनकै सर्वाधिक गोलकर्ता
जुनियरबाट सिनियर टोलीमा स्थान बनाएका इब्राहिमोभिकले सन् २००१ मा फारोए आइसल्यान्डविरुद्ध डेब्यु गरेका थिए । त्यसयता उनी कहिल्यै पनि राष्ट्रिय टोलीबाट बाहिरिएनन् । इन्जुरीबाहेक अन्य कारण उनी टोलीमा परेनन् । सधैँ एकैनाशको प्रदर्शन गर्न सक्ने इब्राहिमोभिकले स्विडेनबाट १ सय १६ खेलमा सर्वाधिक ६२ अन्तर्राष्ट्रिय गोल गरेका छन् । राष्ट्रको प्रतिनिधित्व गर्दै सर्वाधिक गोल गर्ने सूचीमा उनी छैटौँ स्थानमा छन् । सन् २००४ को युरोकपका दुई खेलमा उनले लगातार दुई गोल गरेका थिए ।राष्ट्रबाट खेल्न पाउनु सौभाग्य
युरोकपको समूह ईमा स्विडेनले बेल्जियमविरुद्ध प्रतिस्पर्धा गरेको थियो । नकआउट चरण स्थान पक्का गर्न स्विडेनले बेल्जियमलाई हराउनुपर्ने थियो । स्विडेन १–० ले पराजित भयो । युरोकपमा खराब नतिजा आत्मसात् गरेपछि स्विडेनका कप्तान इब्राहिमोभिकले भने, ‘मैले हतारमा सन्न्यास घोषणा गरेको होइन, युरोकपपछि सन्न्यास लिने विचार गरेको थिएँ ।’ इब्राहिमोभिकले राष्ट्रबाट प्रतिनिधित्व गर्दै खेल्न पाउनु सौभाग्य भएको बताए । ‘स्विडिस जर्सी लगाउनु आफँैमा गौरव हो, त्यसमाथि मैले नेतृत्वको जिम्मेवारी पाएँ, यस अवसरलाई सौभाग्य ठान्छु,’ उनले भने, ‘मैले सधैँ स्विडेनलाई जिताउने प्रयास गरेँ ।’प्रशिक्षक एरिकद्वारा प्रशंसा
स्विडिस प्रशिक्षक एरिक हाम्रेनले इब्राहिमोभिकको प्रशंसा गरेका छन् । स्विडेनले इब्राहिमोभिकजस्तो खेलाडी उत्पादन गर्न कठिन हुने जनाएका छन् । ‘स्विडेनले अब इब्राहिमोभिकजस्तो खेलाडी भेट्टाउन मुस्किल पर्छ, यसका लागि कति वर्ष कुर्नुपर्ने हो, त्यो हामीलाई थाहा छैन,’ प्रशिक्षक एरिकले भने, ‘स्विडिस टोलीकै उनी प्रेरणादायी खेलाडी हुन् ।’अब कता जाने ?
गत महिना इब्राहिमोभिकले पेरिस सेन्ट जर्मेन (पिएसजी) सँगको चारवर्षे सम्बन्ध समाप्त पारेका थिए । पिएसजीलाई लगातार चार सिजन फ्रेन्च लिग च्याम्पियन बनाएका इब्राहिमोभिकले ठूलो क्लबबाट खेल्ने इच्छा देखाएका छन् । तर, इब्राहिमोभिकलाई युरोपको कुन क्लबले अनुबन्ध गर्ने भन्ने प्रश्न छ । यता, म्यानचेस्टर युनाइटेड, रियल म्याड्रिड, बायर्न म्युनिख तथा बार्सिलोनाले इब्राहिमोभिक भित्र्याउने प्रयास गर्न सक्ने ब्रिटिस मिडियाले जनाएका छन् । ३४ वर्षीय इब्राहिमोभिकले आफू कुन क्लबसँग अनुबन्ध हुने स्पष्ट पारेका छैनन् ।

﻿
सिलोङबाट श्रीलोचन राजोपाध्यायको रिपोर्ट
१२औँ दक्षिण एसियाली खेलकुद प्रतियोगिता (साग)मा नेपालकी रेजिना कार्कीले शनिबार तेक्वान्दोमा रजत पदक जितेकी छिन् । महिलातर्फ ४६ केजी तौलसमूहमा रेजिना पाकिस्तानी यास्मिन मोहमद खानसँग सुपर टाइब्रेकरमा १–० ले पराजित भइन् । तीन चरणमा दुवै खेलाडीले समान ८ अंक बटुलेका थिए । सिलोङस्थित निग्रिस्मको इन्डोर हलमा तेक्वान्दो इभेन्ट सुरु हुँदा रामहरि महतले कांस्य जितेका छन् । नेपालले पहिलो दिन चार स्वर्णका लागि प्रतिस्पर्धा गरेको थियो । अफगानिस्तानले दुई तथा पाकिस्तानले एक स्वर्ण हात पारे ।
सुपर टाइब्रेकरमा रेजिना स्तब्ध
सुपर टाइब्रेकरमा जुन खेलाडीले सुरुमै १ अंक हात पर्छ, उही विजयी हुन्छ । रेजिना र यास्मिन यही मनोभावनाका साथ रिङमा उत्रिए । रेजिना डिफेन्स मुडमा देखिइन् । यास्मिन निकै आक्रामक बनिन् । खेलको १ मिनेट १५ सेकेन्डमा रेजिनाले गल्ती गरिन् । उनले यास्मिनलाई ओपन प्रहार गर्ने अवसर दिइन् । यास्मिनले चलाखीपूर्ण रूपमा ब्याककिक प्रहार गर्दै पाकिस्तानलाई स्वर्ण दिलाइन् ।
रेजिना भाग्यमानी
स्वर्णपदक स्पर्धाको तेस्रो राउन्डमा यास्मिन ८–५ ले अघि थिइन् । नेपाली खेलाडी रेजिनासमक्ष तीन अंक जोड्न केवल १० सेकेन्ड मात्र बाँकी थियो । काउन्टर एट्रयाक्ट र ३ अंकका लागि उनी अगाडि बढिन् । उनले ३ अंकका लागि स्ल्याप किक प्रहार गर्दै खेललाई ८–८ को रोमाञ्चक स्थितिमा पुर्‍याइन् । रेजिनाको स्ल्याप किक यास्मिनले छेक्ने अवसर नै पाइनन् । उनले उत्कृष्ट पुनरागमन गर्दा इन्डोर हलमा सयौँ नेपाली समर्थक खुसी देखिए ।
स्वर्ण हात पार्न सकिनँ
सानो गल्तीले स्वर्ण गुम्नुको पीडा रेजिनासँगै सहायक प्रशिक्षकहरू दीपक विष्ट र संगीना वैद्यले भोगे । एरिनाबाट बाहिरिँदा तीनैजना दु:खी हुँदै ड्रेसिड रुममा फर्किएका थिए । स्वर्ण पदकको संघारमै पुगेर पनि असफल भएपछि रेजिनाले नयाँ पत्रिकासँग भनिन्, ‘दु:खी छु, स्वर्ण पदकका लागि धेरै मिहिनेत गरेको थिएँ, पूरा हुन सकेन ।’
रामहरिले जिते कांस्य 
रामहरि महतले पुरुषतर्फको ८७ केजी तौल समूहमा कांस्य पदक जितेका छन् । उनी सेमिफाइनलमा भारतका पी आनन्दसँग एकपक्षीय खेलमा १४–० ले पराजित भएपछि कांस्यमा सीमित भएका हुन् । महत पहिलो चरणमा ८–० र दोस्रो चरणमा ७–० ले पराजित भएका थिए । यसअघि क्वार्टरफाइनलमा उनले बंगलादेशका मोहमद मासुद परेजलाई २१–६ को फराकिलो अन्तरले पाखा लगाउँदै अन्तिम चारको स्थान गरेका थिए ।
चन्द्रबहादुर पहिलो चरणमै चट 
५४ केजीमुनिको तौल समूहमा नेपालका रामबहादुर रानामगर क्वार्टरफाइनलबाटै बाहिरिएका छन् । उनले सेमिफाइनल प्रवेशका लागि अफगानी खेलाडी मोसेन रेजाईविरुद्ध खेल्दा २३–१ को नतिजा आत्मसात् गरे ।
चन्द्रबहादुरका विपक्षी ओलम्पिक विजेता
अफगानिस्तानका राहुल्लाह एसियाकै अनुभवी खेलाडी मानिन्छन् । सन् २००९ र २०१२ को ओलम्पिक खेलकुद प्रतियोगितामा राहुल्लाहले कांस्य पदक जितेका थिए । यसैगरी एसियाडमा पनि उनले कांस्य नै हात पारेका छन् । ओलम्पियन तथा एसियाडका पदक विजेता राहुल्लाहले मोहमदलाई दोस्रो चरणमा मौका नै दिएनन् । नेपाली टोलीका प्रशिक्षक दीपक विष्टले अफगानी खेलाडी धेरै अनुभवी भएको बताए ।
मोहमद पनि निराश
पुरुषतर्फको ६८ केजी तौल समूहमा नेपालका वेस मोहमद अफगानिस्तानका राहुल्लाह निक्पासँग ६–१३ ले पराजित हुँदै अन्तिम आठमै रोकिए । ओलम्पियन तथा एसियाडका पदक विजेता राहुल्लाहले मोहमदलाई दोस्रो चरणमा मौका नै दिएनन् । नेपाली टोलीका प्रशिक्षक दीपक विष्टले अफगानी खेलाडी धेरै अनुभवी भएको बताए ।
भारतीय खेलाडीको दादागिरी 
आयोजक भारतले सबै इभेन्टमा आफ्नो ददागिरी प्रस्तुत गरिरहेको छ । तेक्वान्दो खेलमा आयोजक भारतका खेलाडी अनुशासनहीन देखिए । प्रतिस्पर्धा गरिरहँदा खेलाडी, प्रशिक्षक तथा स्वयं जुरीका पदाधिकारी नै विवादमा उत्रिए । पुरुषतर्फ ८७ केजी तौलको स्वर्णका लागि भारतका पी आनन्द र अफगानिस्तानका रामस्मेस होसानीबीच स्पर्धा भएको थियो । अफगानी खेलाडीलाई अंक दिँदा भारतीय अफिसियल जुरीमै दबाब दिन पुगे । अफिसियलका रूपमा रहेका पदाधिकारीले विरोध गर्न नपाइने विश्व तेक्वान्दो महासंघको विधानमा उल्लेख छ । अंक गुमाउँदा भारतीय खेलाडी आनन्द प्रशिक्षक र भारतीय ओलम्पिक कमिटीका पदाधिकारीतर्फ हेरेर धाँधली भएको जनाउँथे । रिङमा खेलाडीले प्रतिक्रिया दिँदा अनुशासनको कारबाही हुन्छ । अन्य खेलकुद प्रतियोगितामा खेलाडीले नै प्रतिकार गर्दा कारबाहीमा परिन्छ ।
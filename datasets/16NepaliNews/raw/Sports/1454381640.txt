
﻿
एजेन्सी बार्सिलोना, १८ माघ
बार्सिलोनाका फरवार्ड नेमार कानुनी झन्झटमा फसेका छन् । गत बिहीबार उनले पूरै दिन अदालतमा बिताएका थिए । ब्राजिलियन क्लब सान्तोसबाट बार्सिनोनामा आबद्ध हुने क्रममा झुटो विवरण पेस गरेको भन्दै उनीमाथि अनुसन्धान भइरहेको छ ।
कानुनी झन्झटले हैरान
गत बिहीबार पूरै दिन अदालतमा बिताउनु परेपछि नेमारको व्यावसायिक जीवनमा पनि असर गरेको छ । क्लबको प्रशिक्षण तथा अन्य कार्यक्रमलाई समेत असर गर्न थालेपछि उनलाई दिक्क लाग्न थालेको छ ।
बार्सिलोनाले वास्तविक रकम लुकायो
ब्राजिलको अनुसन्धान संस्था डिआइएसले नेमारसँग सम्झौता भएको रकमबारे छानबिन गरिरहेको छ । संस्थाले बार्सिलोनाले वास्तविक रकम लुकाएर गैरकानुनी काम गरेको दाबी गर्दै आएको छ । सन् २०१३ मा भएको सम्झौताको वास्तविक रकम लुकाएर करोडौँ रकम घाटा पुर्‍याएको पनि संस्थाको दाबी छ ।
नेमारका बुबाआमा अदालतमा
नेमारसँगै उनका बुबाआमा तथा बार्सिलोनाका पूर्वअध्यक्ष सान्द्रो रोसेल अदालत धाउने गरेका छन् । त्यसक्रममा उनीहरूले कुनै गैरकानुनी काम नगरेको दाबी गर्दै आएका छन् । लामो समयसम्म अनुसन्धान चल्दा नेमारले आफूसँगै आफ्नो परिवारलाई समेत तनाव भएको बताए । उनले भने, ‘लामो समय अनुसन्धान हुँदा मलाई र मेरो परिवारलाई दिक्क लागिसकेको छ ।’
दु:खित छु : नेमार
नेमारले कानुनी झन्झटले आफ्नो फुटबल करियरमा समेत असर गरिरहेको बताए । ‘म फुटबलबाहेक अरू केही सोच्न सक्दिनँ, उनले भने, ‘बुबा पनि म फुटबलमै व्यस्त भएको हेर्न चाहनुहुन्छ ।’ नेमारले कानुनी झन्झटले दु:खित भएको बताए।

﻿लन्डन । ब्राजिलमा हुने रियो ओलम्पिकमा विभिन्न ६ खेलका ३१ जना खेलाडीलाई प्रतिबन्ध लाग्न सक्ने अन्तर्राष्ट्रिय ओलम्पिक कमिटी (आईओसी) ले जनाएको छ । डोपिङ परीक्षणमा त्रुटी देखिएपछि आईओसीले ३१ जना खेलाडीलाई रियो ओलम्पिकमा प्रतिबन्ध लगाउन सक्ने जानकारी दिएको हो ।
सन् २००८ मा चीनको बेइजिङमा भएको ओलम्पिकमा सहभागी भएका ४ सय ५४ खेलाडीको डोपिङ परीक्षण गरेपछि आईओसीले यस्तो बताएको हो । त्यस्तै आईओसीले सन् २०१२ मा लन्डनमा भएको ओलम्पिकमा सहभागी २ सय ५० खेलाडीको डोपिङ परीक्षण गरिरहेकोले प्रतिबन्धमा पर्ने खेलाडी बढ्ने सक्ने जनाएको छ । लन्डन ओलम्पिकको खेलाडीहरुको डोपिङ परीक्षणको नतिजा आउन बाँकी रहेको आईओसीले जनाएको छ ।
यस्तै आईओसीले डोपिङ गर्ने खेलाडीलाई राहत नमिलोस भन्ने लक्ष्यका साथ नयाँ वैज्ञानिक तरिकामार्फत खेलाडीहरुको डोपिङ परीक्षण गरिरहेको जनाएको छ । आईओसीको यो कदम धोकेबाज खेलाडीका लागि भएको अध्यक्ष थोमस बाचले बताएका छन् । उनले डोपिङ गर्ने खेलाडीलाई कुनै पनि हालतमा राहत नमिलोस् भन्नका लागि ती खेलाडीहरुको नमुना १० वर्षसम्म राख्ने पनि बताए ।
विश्व खेलकुदको महाकुम्भ ओलम्पिक ब्राजिलको राजधानी रियोको बिभिन्न सहरहरुमा आगामी अगस्ट ५ बाट सुरु हुँदैछ । यसपटकको ओलम्पिकमा बिभिन्न २८ खेलबाट ३ सय ६ इभेन्ट्स समावेश गरिएको छ भने २ सय बढी राष्ट्रले सहभागिता जनाउनेछन् । एजेन्सी

﻿
सुदीप शिवाकोटी/नयाँ पत्रिकामकवानपुर, ६ फागुन
नेपाल आर्मी क्लब सुमन स्मृति अन्तर्राष्ट्रिय गोल्डकपको फाइनलमा पुगेको छ । आर्मीले आयोजक रिगल हेटौँडा रिसोर्टलाई २–० ले पराजित गर्दै उपाधिनजिक पुगेको हो ।टंकले दिलाए अग्रता
आर्मीले खेलको पाँचौँ मिनेटमा गोल गर्ने राम्रो अवसर पाए पनि असफल भयो । भरत खवासले गरेको हेडिङ गोलपोस्टको दिशा लिन सकेन । २५औँ मिनेटमा आर्मीले कर्नर पायो । आर्मीका सन्तोष तामाङको कर्नरलाई आयोजक टोलीका पिटर सिगुरले हेडिङ गरेपछि पनि क्लियर गर्न सकेनन् । क्लियर नभएको बललाई डिबक्सबाहिर रहेका टंक बस्नेतले वान भर्सेज वान मा बल अघि बढाएर गोल गरे ।दर्जन अवसर सदुपयोग भएन
खेलमा आयोजकले एक दर्जनभन्दा बढी गोल गर्ने मौका पाएको भए पनि पटक–पटक चुक्यो । खेलको सुरुआतमै अफिजले दिएको पासलाई कर्ण लिम्बू डिबक्सभित्र गोल गर्न चुके । दोस्रो हाफपछि पनि कर्णले गोल गर्न गरेको अर्काे प्रयासमा आर्मीका गोलरक्षक विकाश मल्ल बाधक बने । कर्णको हेडिङलाई विकासले उत्कृष्ट बचाउ गरे ।इन्जुरी समयमा दोस्रो गोल
इन्जुरी सयमा आर्मीले अग्रता दोब्बर पार्‍यो । सन्तोष तामाङले प्रहार गरेको कर्नरमा बालकृष्ण श्रेष्ठले हेडमार्फत गोल गर्दै आर्मीको २–० को जित पक्का गरे । दोस्रो सेमिफाइनलअन्तर्गत बिहीबार मनाङ मस्र्याङ्दी र सहारा क्लब भिड्नेछन् ।दुवै टोली समान
खेलपछि आर्मीका मुख्य प्रशिक्षक मेघराज केसीले आयोजक टोली आर्मीभन्दा कमजोर नरहेको बताए । उनले आर्मीले पाएको थोरै मौकालाई सदुपयोग गर्दा जित हात पारेको बताए । आयोजक टिमका प्रशिक्षक विजयलाल श्रेष्ठले आफ्नो टोलीले उत्कृष्ट खेल प्रदर्शन गरे पनि धेरै मौका खेर फालेकाले हार व्यर्होनुपरेको बताए । उनले भने, ‘हामीले आर्मीजतिकै खेलेका थियौँ, तर घरेलु मैदानमा चुक्नुको नमज्जा छुट्टै हुँदो रहेछ ।’
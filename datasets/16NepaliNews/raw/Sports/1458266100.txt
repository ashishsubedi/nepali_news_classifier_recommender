
﻿प्रेम बातोला/नयाँ पत्रिकासुनसरी, ५ चैत
काँकडभिट्टा ट्रेनिङ सेन्टर बिहीबार चर्च ब्वाइज क्लबलाई २–१ ले हराउँदै इटहरी गोल्डकप फुटबल प्रतियोगिताको फाइनलमा प्रवेश गरेको छ । अब उपाधिका लागि काँकडभिट्टाले शनिबार भुटानको फ्रेन्स क्लबविरुद्ध प्रतिस्पर्धा गर्नेछ । काँकडभिट्टाका लागि विशाल राई र कप्तान खामिर गिल्सन कन्दङ्वाले एक–एक गोल गरेका थिए । चर्च ब्वाइजका नाइजेरियन खेलाडी भिक्टरले एक गोल फर्काए ।
विशालले अग्रता दिलाए
काठमाडौंको चर्च ब्वाइजले काँकडभिट्टालाई ३८ मिनेटसम्म रोकेको थियो । तर, खेलको ३९औँ मिनेटमा चर्च ब्वाइजले काँकडभिट्टाका खेलाडीलाई हल्का छाड्दा १ गोलले पछाडि पर्‍यो । काँकडभिट्टालाई विशालले १–० को अग्रता दिलाएका हुन् ।
उनले नरेन्द्रमणि लिम्बूको क्रसमा गोल गरेका । दोस्रो हाफको छैटौँ मिनेटमै काँकडभिट्टाले २–० को अग्रता लियो । यसपटक कप्तान खामिर गिल्सनले सहजै गोल गरे । खेलको ७८औँ मिनेटमा चर्च ब्वाइजले २–१ का लागि गोल गर्‍यो । चर्चका भिक्टरले काँकडभिट्टाका गोलरक्षक मनोज प्रधानविरुद्धको वान भर्सेज वानको अवस्थामा गोल ठोके ।
पेनाल्टी नदिादा विवाद
दोस्रो हाफमा चर्च ब्वाइजका भिक्टरलाई डिबक्सभित्र काँकडभिट्टाका खेलाडीले लडाएका थिए । रेफ्री विक्रम कार्कीले चर्च ब्वाइजलाई पेनाल्टी दिएनन् । चर्च ब्वाइजका खेलाडीले पेनाल्टी नदिएको रिसमा रेफ्री कार्कीलाई धकेल्दै हातपात प्रयास गरे । खेलाडी र अफिसियलबीच पाँच मिनेटसम्म विवाद भएको थियो । स्थिति नियन्त्रणभन्दा बाहिर गएपछि सहायक रेफ्री पनि मैदानभित्र प्रवेश गरे । रेफ्री कार्कीलाई हात लगाउने चर्च ब्वाइजका वर्षात गुरुङलाई रातो कार्ड दिएपछि विवाद साम्य भएको थियो ।
गलत निर्णयले पराजय
चर्च ब्वाइजका प्रशिक्षक रुबिन राईले रेफ्री कार्कीको गलत निर्णयका कारण आफूहरू पराजित भएको बताएका छन् । ‘हामीले उत्कृष्ट खेल खेल्यौँ, तर रेफ्रीको गलत निर्णयका कारण सेमिफाइनलमा हारको सामना गर्नुपरेको हो,’ उनले भने, ‘डिबक्सभित्र लडाउँदा पनि पेनाल्टी दिइएन ।’
प्रधानको उत्कृष्ट बचाउ
पहिलो हाफको तुलनामा दोस्रो हाफमा चर्च ब्वाइजले उत्कृष्ट प्रदर्शन गरेको थियो । यस अवधिमा भिक्टर र मिक्छेन तामाङका केही उत्कृष्ट प्रहारलाई काँकडभिट्टाका गोलरक्षक प्रधानले विफल पारे । दोस्रो हाफको ३१औँ मिनेटपछि चर्च ब्वाइज १० खेलाडीमा सीमित भयो । रेफ्री कार्कीविरुद्ध हातपात गर्न प्रयास गरेका वर्षातले रातो कार्ड खाए । चर्चका रमेश घिसिङको सशक्त प्रहार क्रसबारमाथि गएको थियो ।
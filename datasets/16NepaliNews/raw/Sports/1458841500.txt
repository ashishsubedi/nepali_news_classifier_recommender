
﻿११ चैत, काठमाडौं । ग्रेट हिमालय क्रिकेट एकेडेमी र फर्पिङ क्रिकेट क्लवबीच मैत्रिपूर्ण सिरिज हुने भएको छ । करिव एक महिना चल्ने सिरिजमा दुई टोलीले ३ दुई दिवशीय र ३ एकदिवशीय म्याच खेल्नेछन् ।
ग्रेट हिमालय क्रिकेट एकेडेमीले जारी गरेको बिज्ञप्तिमा दुई क्लवहरुबीच चैत १२ देखि बैशाख ६ गतेसम्म क्रिकेट सिरिज गरिने जानकारी दिइएको छ ।
सिरिज अन्तर्गतको खेल फर्पिङस्थित त्रिभुवन आदर्श माध्यामिक बिद्यालयको मैदानमा खेलाइनेछ । सिरिजका लागि फर्पिङ क्लवले मैदानको स्तरोन्नत्ति गरिरहेको छ । सिरिज आयोजनाका लागि करिव ३ लाख खर्च हुने अनुमान गरिएको छ ।
सिरिज अन्तर्गत दुई दिवशीय खेलहरु चैत १२ र १३ गते, १९ र २० गते तथा २६ र २७ गते हुनेछ । त्यस्तै तीन एकदिवशीय खेल बैशाख २,३ र ४ गते आयोजना हुनेछ ।
युवा क्रिकेटरको प्रतिभा विकासका लागि यस सिरिजले महत्वपूर्ण भुमिका निर्वाह गर्ने अपेक्षा आयोजक क्लवले गरेको छ । यो सिरिज ग्रेट हिमालय क्रिकेट एकेडेमीले गर्न लागेको तीन नम्बर प्रदेश भ्रमण अन्तर्गत नै हो । यसका अलावा एकेडेमीको टोलीले नुवाकोट, भक्तपुर, काभ्रे, धादिङ, रसुवा, सिन्धुपाल्चोक लगायत यस क्षेत्रका थुप्रै स्थानहरुमा पुगेर क्रिकेटको प्रचार प्रसारका साथै प्रतिभा पहिचान गर्ने लक्ष्य लिएको छ । यसलाई ग्रेट हिमालय क्रिकेट क्लव ट्यालेन्ट टूर नाम दिइएको छ ।

﻿काठमाडौँ । सशस्त्र प्रहरीको एपिएफ क्लब राजधानीमा जारी राष्ट्रिय महिला लिग फुटबलको समुह बि बाट समूह बिजेता बन्दै सुपर लिगमा प्रवेश गरेको छ ।
यसअघि नै सुपर लिगमा प्रवेश गरिसकेको एपीएफ शुक्रबार लिगको अन्तिम खेलमा त्रिभुवन आर्मी क्लबसंग १– १ गोलको बराबरी खेलेपनि समुह बिजेता बनेको हो । आर्मी पनि समूह उपबिजेताका रुपमा सुपर लिगमा प्रवेश गर्यो ।
एन्फा कम्प्लेक्स सातदोवाटोमा भएको खेलमा एपीएफका लागि सावित्रा भण्डारीले गोल गरिन भने आर्मीका दिपा राईले गोल गरिन । बराबरीसँगै लिगमा दुवैको समान ७ – ७ अंक भएपनि गोल आधारमा एपीएफ समुह बिजेता बन्यो । यस्तै राष्ट्रिय महिला लिग अन्तर्गत समुह ए बाट साबिकको बिजेता पुलिस अपराजित बन्दै समूह विजेताका रुपमा शुक्रबार नै सुपर लिगमा पुगिसकेको छ । लिगको तीन खेलमा जित निकालेको पुलिसले ६ अंक जोड्दै समुह बिजेता बनेको हो । त्यस्तै पूर्वाञ्चलले मध्यमाञ्चललाई गोल आधारमा पछि पार्दै समुहको उपविजेताका रुपमा सुपर लिगमा स्थान बनायो ।
नकआउटका आधारमा खेलाइएको खेलबाट शीर्ष चार टोली सुपर लिगमा प्रवेश गरेका हुन् । सुपर लिगको खेलहरु सोमबारबाट सुरु हुनेछ । सुपर लिगको पहिलो खेलमा समुह ए को बिजेता पुलिसले समुह बीको उपविजेता आर्मीसँग खेल्ने छ । त्यस्तै समुह बिको बिजेता एपीएफले मंगलबार समुह ए को उपविजेता पूर्वाञ्चलसंग खेल्ने छ ।
राउण्ड रोबिनका आधारमा हुने सुपर लिगमा शीर्ष हुने टोलीले उपाधि जित्ने छन् । उपाधि जित्ने टिमले नगद २ लाख पाउने छन् भने उपविजेता टोलीले १ लाख पाउने छन् । त्यस्तै व्यक्तिगत विधामा उत्कृष्ट हुने बेस्ट डिफेन्डर, किपर,मिडफिल्डर, फरवार्ड र प्रशिक्षकले जनही २५ हजार पाउनेछन् ।
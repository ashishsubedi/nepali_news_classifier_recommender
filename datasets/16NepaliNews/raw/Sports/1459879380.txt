
﻿काठमाडौं । संयुक्त राष्ट्र संघको यूएनडीपी खेलकुद विकास अन्तरगतको विशेष पारा टेबल टेनिस कार्यक्रम “टेबल टेनिस फर नेपाल” बुधबारबाट सुरु हुने भएको छ ।
विश्वभरनै संचालन भएको यस कार्यक्रम विश्व टेबलटेनिस डेको अवसर पारेर नेपालमा बुधबारबाट हुने मंगलबार एक पत्रकार सम्मेलन गर्दै अखिल नेपाल टेबल टेनिस संघले जानकारी दिएको हो ।
संघले यूएनडीपी र अन्तर्राष्ट्रिय टेबलटेनिस महासंघ (आईटीटीएफ) को सहयोगमा नेपाल राष्ट्रिय शारीरिक अपाङ्ग टेबल टेनिस संघसँग सहकार्य गर्दै नेपालमा यस कार्यक्रम आयोजना गर्न लालिएको हो ।
कार्यक्रम अन्तरगत नेपालको ६ स्थान काठमाडौंको जोरपाटीस्थित खगेन्द्र नवजीवन केन्द्र र लैनचौरस्थित टेटे प्रशिक्षण केन्द्र, पोखरा, विराटनगर, धनगढी र नेपालगन्जमा अपाङ्ग खेलाडीहरुमा टेबल टेनिसको पहुँच पु¥याउने उद्धेश्यले प्रशिक्षण प्रदान गरिनेछ ।
यस कार्यक्रमको सुरुआतमा अन्तराष्ट्रिय टेबल टेनिस महासंघका डेपुटी सिइओ ग्लेन टेम्परको नेतृत्वमा आएको ६ सदस्यीय र अस्ट्रेलियन टोलीकी सदस्य पारा ओलम्पियन खेलाडी मेलिसे ट्यापरले खेलाडीहरुलाई प्रशिक्षण प्रदान गर्ने छिन् । ट्यापर ओलम्पिक र पारा ओलम्पिकमा सहभागी खेलाडी समेत हुन् । ३ वर्षसम्म संचालन हुने यस कार्यक्रमका लागि १ लाख २७ लाख यूएस डलर नेपाललाई सहयोग हुनेछ । यस अवधिमा नेपालमा करिब ४ सय पारा टेबलटेनिस खेलाडी उत्पादन गरिने लक्ष्य छ ।
यस कार्यक्रमका लागि अन्तर्राष्ट्रिय टेबलटेनिस महासंघ (आईटीटीएफ) का अध्यक्ष थोमस विकर्ट, युएनडीपी खेलकुद विकासका महासचिव विल्फ्रीएड लेम्के, यूएनडपी खेलकुद अन्तर्गतकै अन्तर्राष्ट्रिय वर्किङ ग्रुपका उपाध्यक्ष योङ सममा लगायतको एक टोलि नेपाल आइसकेको छ ।
कार्यक्रममा अखिल नेपाल टेबल टेनिस संघका अध्यक्ष चतुरानन्द राज वैद्यले यस कार्यक्रमले नेपालमा टेबलटेनिस खेलको विकासमा टेवा पुग्ने बताए । अन्तर्राष्ट्रिय टेबलटेनिस महासंघ (आईटीटीएफ) का अध्यक्ष थोमस विकर्टले नेपाल भूकम्पले प्रभावित भएको स्मरण गर्दै नेपाललाई केही सहयोग गर्ने उद्धेश्य रहेपनि गर्न नसकिरहेको बेला यूएनडीपीको सहयोगबाट नेपाललाई सहयोग गर्न पाउनु खुसीको कुरा रहेको बताए ।
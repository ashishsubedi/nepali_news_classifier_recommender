
﻿काठमाडौं । मलेसियाको यू–२२ टोलीसँगको मैत्रीपूर्ण फुटबल खेलका लागि नेपाली राष्ट्रिय फुटबल टोली शुक्रबार मलेसिया प्रस्थान गर्दैछ । विराज महर्जनको नेतृत्वमा नेपाली राष्ट्रिय फुटबल टोली शुक्रबार राती ११ बजे मलेसियातर्फ प्रस्थान गर्ने एन्फाले जनाएको छ ।
नेपाली राष्ट्रिय टोलीले चैत १४ गते आइतबार मलेसियामा यू–२२ टोलीसँगको मैत्रीपूर्ण फुटबल खेल्दैछ । मैत्रीपूर्ण खेलका लागि केहि दिन नव नियुक्त जापानीज प्रशिक्षक ग्योटुकी कोजीले महर्जनको नेतृत्वमा २३ सदसिय नेपाली टोली घोषणा गरेका थिए । मलेसिया यू – २२ सँगको खेल प्रशिक्षक कोजीको प्रशिक्षणमा नेपालको पहिलो खेल हुनेछ ।
मलेसिया जाने २३ सदस्सीय नेपाली टोलीमा ५ जना फरवार्ड, ६ मिडफिल्डर, ९ डिफेन्डर र ३ गोल रक्षक छन् । जसमा विदेशमा रहेका र घाइते रहेका ४ खेलाडी छनोटमा परेका छैनन् । टोलीमा बिमल घर्तिमगर रोहित चन्द, अनन्त तामाङ, अञ्जन विष्ट र बिक्रम लामा परेका छैनन् । रोहित चन्द र बिमल घर्ती मगर चोटग्रस्त छन् भने अन्य खेलाडी ट्रायलका लागि बिदेशमा छन् । तर, एन्फाले छनोट गरेको टिममा अनिल गुरुङ परेका छैनन् ।
एन्फाले छनोट गरेको टोलीमा फरवार्डतर्फ नवयुग श्रेष्ठ, सुमन लामा, विश्वास श्रेष्ठ, भरत खवास र रन्जन बिष्ट छन् । मिडफिल्डरमा जगजीत श्रेष्ठ, विशाल राई, हेमन गुरुङ, प्रकाश बुढाथोकी, सुनिल बल, सुजल श्रेष्ठ छन् । यस्तै डिफेन्स लाइनमा कप्तान विराज महर्जन, विजय धिमाल, देबेन्द्र तामाङ, दिनेश राजबंशी, जितेन्द्र कार्की, कमल श्रेष्ठ, मानबहादुर तामाङ, रबिन श्रेष्ठ, रञ्जित धिमाल रहदा गोलकिपरमा किरण चेम्जोङ, विकेश कुथु, विशाल श्रेष्ठ परेका छन् ।
प्रशिक्षक कोजीले अखिल नेपाल फुटबल संघ एन्फाले बोलाएका प्रारम्भिक ४४ खेलाडीबाट २३ खेलाडी छनोट गरेका हुन् । टोलीमा अधिकांस युवा खेलाडी छन् । जुन टोलिले भारतमा सम्पन्न दक्षिण एसियाली खेलकुद सागमा स्वर्ण जितेका थियो भने त्यसअघि बंगलादेशमा भएको बंगबंधु गोल्ड कप जितेको थियो ।

﻿आयोजक फ्रान्स युरो २०१६ को सेमिफाइनलमा प्रवेश गरेको छ । आइतबार राति भएको अन्तिम सेमिफाइनल खेलमा आइसल्यान्डलाई ५–२ को फराकिलो अन्तरले पराजित गर्दै फ्रान्सले अन्तिम चारमा स्थान पक्का गरेको हो । सेमिफाइनलमा फ्रान्स र जर्मनी तथा पोर्चुगल र वेल्सबीच प्रतिस्पर्धा हुनेछ ।
पहिलो हाफमै चार गोल
आइसल्यान्डविरुद्धको खेलमा फ्रान्सले पहिलो हाफमै चार गोल गर्दै उत्कृष्ट सुरुवात गर्‍यो । १२औँ मिनेटमा ओलिभर जिरुडले डिफेन्डर माउटडीले दिएको पासमा उत्कृष्ट गोल गरेका थिए । २०औँ मिनेटमा पाउल पोग्बाले फ्रान्सको अग्रता दोब्बर पारे । पोग्बाले एन्टोनियो ग्रिजम्यानको कर्नर बलमा सशक्त हेडमार्फत बललाई जाली चुमाए ।
पहिलो हाफ पूरै नियन्त्रणमा लिएको फ्रान्स ४२औँ मिनेटमा तेस्रो गोल गर्न सफल भयो । यसपटक डिमिट्री पाएटले गोल गरे । पाएटले २० यार्ड टाढाबाट गरेको प्रहारलाई आइसल्यान्डका गोलकिपरले रोक्ने कुनै मौका पाएनन् । ४५औँ मिनेटमा ग्रिजम्यानले अर्काे गोल गर्दै फ्रान्सलाई पहिलो हाफमा ४–० ले अघि बढाए ।
सम्हालियो आइसल्यान्ड
पहिलो हाफमा ४–० ले पछि परेको आइसल्यान्डले दोस्रो हाफमा प्रदर्शनमा सुधार ल्यायो । ५६औँ मिनेटमा आइसल्यान्डका सेएभार्सनले गोल गर्दै फ्रान्सको अग्रता ४–१ मा झारे । सेएभार्सनलाई गोल गर्न सिगुर्डसनले पास उपलब्ध गराएका थिए ।
५९औँ मिनेटमा जिरुडले व्यक्तिगत दोस्रो गोल गर्दा फ्रान्सले अग्रता ५–१ मा पुर्‍याउन सफल भयो । जिरुडले पाएटले हानेको फ्रिकिकमा हेड गर्दै बललाई गोलपोस्टको दिशा दिएका थिए ।
खेल सकिन ६ मिनेट बाँकी छँदा आइसल्यान्डका बजार्नासनले गोल गरे पनि फ्रान्स ५–२ को सानदार जित निकाल्न सफल भयो । जारी युरोकपमा यो खेलमा सबैभन्दा बढी ७ गोल भएको हो । यसअघि पोर्चुगल र हंगेरीबीच ३–३ गोलको बराबरी भएको थियो ।
फ्रान्स उत्कृष्ट लयमा
आइसल्यान्डविरुद्धको खेलअघि फ्रान्सले जारी युरोकपमा २ गोल मात्र खाएको थियो । दुवै गोल पेनाल्टीमा भएको थियो । यस्तै, फ्रान्सले पहिलो हाफमा कुनै गोल गर्न सकेको थिएन । आइसल्यान्डविरुद्ध भने फ्रान्स पहिलो हाफमै उत्कृष्ट लयमा देखियो । ग्रिजम्यान स्टेड डे फ्रान्स रंगशालामा ६ सय ४८ मिनेटपछि गोल गर्न सफल भए । ग्रिसम्यानले गोल गर्नुअघि फ्रान्सले १४ पास गर्दै उत्कृष्ट खेलको नमुना प्रस्तुत गर्‍यो । यस्तै, जारी युरोकपमा फ्रान्सका तीन खेलाडी गोल्डेन बुटको दौडमा रहन सफल भए । ग्रिजम्यान, जिरुड र पाएट मिलेर कुल १० गोल गरिसकेका छन् ।
आइसल्यान्डको यात्रा समाप्त
समूह चरणको पहिलो खेलमा पोर्चुगललाई १–१ को बराबरीमा रोकेपछि पोर्चुगलका कप्तान क्रिस्टियानो रोनाल्डोले आइसल्यान्डले जारी प्रतियोगितामा केही पनि गर्न नसक्ने बताएका थिए । तर, आइसल्यान्डले रोनाल्डोलाई मात्र गलत साबित गरेन, सारा युरोपलाई आश्चर्यमा पार्दै अन्तिम आठमा स्थान बनायो । युरो खेलिरहेको सबैभन्दा सानो राष्ट्र आइसल्यान्डले समूह चरणको अन्तिम खेलमा अस्ट्रियामाथि २–१ को जित निकाल्यो । अन्तिम १६ मा पनि आइसल्यान्डले इंग्ल्यान्डलाई २–१ ले नै स्तब्ध पार्‍यो । क्वार्टरफाइनलमा पनि उस्तै प्रदर्शनको अपेक्षा गरिए पनि फ्रान्सले पहिलो हाफमै ४ गोल हान्दा आइसल्यान्डको युरो यात्रा अन्त्य भयो ।
खेल तथ्य
१२  फ्रान्स पछिल्लो १२ खेलमा अपराजित छ । १२ मध्ये फ्रान्सले ९ खेलमा जित हात पारेको छ ।
१७ फ्रान्स घरेलु मैदानमा खेलेको मुख्य प्रतियोगिताका पछिल्ला १७ खेलमा अपराजित छ । १७ मध्ये फ्रान्सले १५ खेलमा जित हात पारेको छ ।
५फ्रान्सले युरो २०१६ मा ५ गोल हेडमार्फत गरेको छ, जुन युरोकपको रेकर्ड हो ।
४युरोकपको पहिलो हाफमा ४ गोल गर्ने फ्रान्स पहिलो टोली हो ।
१० फ्रान्सका फरवार्ड ओलिभर जिरुडले पछिल्ला ९ अन्तर्राष्ट्रिय खेलमा १० गोल गर्न सकेका छन् । २०१६ मा उनले ८ खेलमा ७ गोल गरेका छन् ।
५  आइसल्यान्डले फ्रान्सविरुद्ध पाँचपटक गोल गर्ने प्रयास गर्‍यो । जुन अघिल्ला चार खेलभन्दा बढी हो ।
५ युरोकपको लागतार पाँच खेलमा ‘स्टार्टिङ–११’ परिवर्तन नगर्ने आइसल्यान्ड पहिलो टोली हो ।

﻿एजेन्सीदुबई,१ जेठ
क्रिकेटरद्वय राहुल द्रविड र महेला जयवर्धने अन्तर्राष्ट्रिय क्रिकेट काउन्सिल (आइसिसी) अन्तर्गत क्रिकेट कमिटीमा चयन भएका छन् । आइसिसीले शुक्रबार विज्ञप्ति जारी गर्दै सन्न्यास लिइसकेका दुई पूर्वकप्तानलाई कमिटीमा चयन गरेको जानकारी दिएको छ । जयवर्धने र द्रविडले लड्र्समा ३१ मेदेखि १ जुनसम्म हुने पहिलो मिटिङमा अनिवार्य सहभागिता जनाउनुपर्ने आइसिसीले जनाएको छ । द्रविड र जयवर्धने रहेको कमिटीको प्रमुखमा भारतकै पूर्वकप्तान अनिल कुम्बले तीन वर्षका लागि निर्वाचित भएका छन् ।संगाकारा र लक्ष्मण बाहिरिए
द्रविड र अस्ट्रेलियन पूर्वअफस्पिनर टिम मेको आगमनसँगै श्रीलंकाली कुमार संगाकारा र लक्ष्मण श्रीवरामकृष्णन बाहिरिएका छन् । यता, जयवर्धनेले अस्ट्रेलियन पूर्वकप्तान मार्क टेलोरलाई विस्थापन गरेका छन् । सो कमिटीबाट इंग्ल्यान्डका एन्ड्रयु स्ट्राउस पनि बाहिरिएको आइसिसीले जनाएको छ ।क्रिकेट समस्या छलफल हुने
क्रिकेट कमिटीमा अध्यक्ष कुम्बलेले तीन वर्षभित्रको अवधिमा संसारभरिकै क्रिकेट समस्याबारे छलफल हुने बताएका छन् । आइसिसीले क्रिकेट कमिटीलाई विवादित विषयमा केन्द्रित रही काम गर्न भनेको छ । ‘हामीलाई क्रिकेट समस्या सल्टाउन निर्देशन आएको छ,’ कुम्बलेले भने, ‘यस कमिटीले अरू क्षेत्रमा अनुसन्धान गर्दैन, केवल समस्याको समाधान मात्र निकाल्छ ।’ यता ५८ वर्षीय भारतीय मनोहर आइसिसीको अध्यक्षमा निर्वाचित भएका छन् । गत महिना उनले भारतीय क्रिकेट बोर्ड (बिसिसिआई) को अध्यक्षबाट राजीनामा दिएका थिए ।नियम परिवर्तन हुन सक्ने
आइसिसीले सन् २०१५ को एकदिवसीय विश्वकप क्रिकेट प्रतियोगितामा ४० ओभरसम्म चार खेलाडी बाउन्ड्री लाइनमा रहनुपर्ने नियम बनाएको थियो । यसैगरी, आइसिसीले अन्तिम १० ओभर र पावर प्लेमा दुई खेलाडी मात्र हुनुपर्ने पनि नियम बनायो । मनोहर अध्यक्ष भएको आइसिसी कमिटीले अब ती नियम परिवर्तन गर्न सक्छ । आइसिसीको पहिलो बैठकमै पुराना नियम परिवर्तन हुनुपर्ने प्रस्ताव पारित भएको छ ।
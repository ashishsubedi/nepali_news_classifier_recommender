
﻿काठमाडौँ । ताजकिस्तानमा मंगलबारबाट सुरु हुने एएफसी यु–१४ रिजनल गल्स फुटबल च्याम्पियनसिपमा साबिकको उपविजेता नेपालले बलियो चुनौती दिने भएको छ । च्याम्पियनसिपका लागी ताजिकिस्तानमा रहेको नेपाली टोलिका प्रशिक्षक बिनोद लामाले सोमबार प्रि म्याच कन्फरेन्समा बोल्दै आफूहरु च्याम्पियनसिपका लागी तयार रहेको र बलियो चुनौती दिने बताएका हुन् । “गत सस्करणमा विनासकारी भूकम्पले गर्दा हाम्रो फुटबल गतिबिधिहरु ध्वस्त
भए । अहिले हामी यहाँ खेल्न आएका छाैंँ । हामीले यहाँ राम्रो खेल्दै हाम्रो फुटबल खस्केको छैनौ भनेर देखाउने छौ ।” प्रि म्याच कन्फरेन्समा प्रशिक्षक लामाले भने, “मलाई आशा छ हामीले बलियो चुनौती पेश गर्ने छौँ ।”
दक्षिण र मध्य क्षेत्रको एएफसी यु–१४ रिजनल गर्ल्स च्याम्पियनसिपको यस संस्करणमा नेपाल समूह ‘बी’मा रहेको छ । नेपालको समूहमा भारत र बंगलादेश रहेका छन् । पहिलो खेलमा नेपालले बुधबार भारतसँग खेल्ने छ । त्यस्तै नेपालले बिहिबार साबिकको बिजेता बंगलादेशसँग खेल्नेछ ।
गत सस्करणको च्याम्पियनसिप नेपालमै भएको थियो । फाइनलमा नेपाल र बंगलादेश पुगेको थियो । तर, फाइनलको दिन विनासकारी भूकम्प गएपछि खेल रोकिएको थियो । त्यसपछि गत पुसमा फाइनल खेल गराइएको थियो । फाइनलमा नेपाल बंगलादेशसंग १ – ० ले पराजित भएको थियो ।
च्याम्पियनसिपमा सहभागी हुन् १७ खेलाडी तथा ५ अफिसियल नेपाली टोलीको शुक्रबार नै त्यसतर्फ गएको थियो । च्याम्पियनसिपमा रज्जु खड्काको कप्तानीमा नेपाल मैदान ओर्लदै छन् । त्यस्तै टोलीमा पत्रिता राई, पूनम घिमिरे, पूर्णिमा घिसिङ, रजनी ठोकर, , रोशनी खत्री, सविना चौधरी र रजनी थोकर रहेका छन् । त्यस्तै, अन्जना राना मगर, दिल कुमारी मगर, दुर्गा खत्री, सलोनी राना मगर, सरिता न्यौपाने, श्रीषा कार्की, सुमित्रा पाख्रिन, सुनु जिम्बा, मनिषा गिरी र उदया थापा टोलीमा छन् ।
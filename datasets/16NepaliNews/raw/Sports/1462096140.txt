
﻿एजेन्सी
मड्रिड । स्पेनिस ला लिगा अन्तर्गत शनिबार राती भएका खेलहरुमा उपाधि होडका शिर्ष तिन क्लबहरु बार्सिलोना, रियल मड्रिड र एथ्लेटिको मड्रिडले जित निकालेका छन् । लिग अन्तर्गत ३६ औ चरणको खेलमा बार्सिलोनाले रियल बेटिसलाई २–० ले हरायो र
यस्तै रियल मड्रिडले रियल सोसिडाडमाथी १–० को संघर्षपूर्ण जित निकाल्दा एथ्लेटिको मड्रिडले पनि रायो भालकानोलाई १–० ले नै पराजित गर्यो । शिर्ष तिन क्लबको जितसंगै स्पेनिस ला लिगाको उपाधि होड थप रोमाञ्चक बनेको छ । लिगमा शिर्ष दुई बार्सिलोना र एथ्लेटिकोको समान ८५ अंक छ भने तेस्रो स्थानको रियलको ८४ अंक छ ।
सेभिल्लाको घरेलु मैदानमा भएको खेलमा बार्सिलोनाका लागी लुइस स्वारेज र रेकिटिकले एक एक गोल गरे । डिफेन्डर वेष्टरम्यानले ३५ औं मिनेटमा बार्सिलोनाका स्ट्राइकर रेकिटिकलाई फल गरेपछि रातो कार्ड खाँदै मैदानबाट बाहिरिदा बेटिस पहिलो हाफमै १० खेलाडीमा सिमित बनेको थियो । त्यसपछि १० खेलाडीमा सिमित भएको बेटिसमाथि बार्सिलोना हावी भयो । जसमा ५० औं मिनेटमा रेकिटिकले बार्सिलोनाका लागि पहिलो गोल गरे भने ८० औं मिनेटमा स्वारेजले गोल गर्दै टोलीको जित सुनिश्चित गरे ।
त्यस्तै रियल सोसिडाडलाई १–० ले पराजित गर्दै रियल मड्रिडलाई उपाधि होडमा कायम एक मात्र गोल ग्यारेथ बेलले गरे । निकै प्रतिस्प्रधात्मक बनेको खेलको ८० औं मिनेटमा बेलले गोल गर्दै रियललाई महत्वपूर्ण जित दिलाए । यता, एथ्लेटिको मड्रिडको जितमा एक मात्र गोल एन्टोनी ग्रेजम्यानले गरे । पहिलो हाफ गोल रहित बराबरीमा सकिएको खेलको ५५ औ मिनेटमा ग्रेजम्यानले गोल गर्दै टोलीको उपाधि होड कायम राखेका थिए ।
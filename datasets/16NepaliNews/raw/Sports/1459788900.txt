
﻿काठमाडौं । विश्व क्रिकेट लिग च्याम्पियनसिप अन्तर्गत नामिवियाविरुद्ध वैशाख पहिलो साता हुने खेलका लागि नेपालका पूर्व प्रशिक्षिक पुबुदु दसानायके सोमबार नेपाल आइपुगेका छन्  । नामिबियासँग हुने खेलका लागि नेपाली राष्ट्रिय टोलीका कन्सल्टेन्ट प्रशिक्षकका रुपमा दासानायके नेपाल आएका हुन् ।
दासानायके सोमबार बेलुका आठ बजे नेपाल आइपुगेका छन् । अन्तराष्ट्रिय क्रिकेट काउन्सील आईसीसीको प्रस्तावमा नेपालको सल्लाहकार प्रशिक्षक बन्न सहमत हुँदै पुबुदु नेपाल आएका हुन् । पुबुदुको सबै खर्च आइसीसीले बेहोर्नेछ ।
नेपालले विश्व क्रिकेट लिग च्याम्पियनसिप अन्तर्गतको चौथो चरणको खेल वैशाख ४ र ६ गते नामिबियासँग टियु मैदान कीर्तिपुरमा खेल्दैछ । पुबुदु नामिबियासँगको खेलसम्मको लागि मात्रै नेपाल आउन लागेको क्यान स्रोतले जनाएको छ । तर, नेपाली टोलीको मुख्य प्रशिक्षक जगत टमाटा नै रहने छन् ।
प्रशिक्षक पुबुदु गत पुसमा सम्झौता सकिएपछि क्यानडा फर्किएका थिए । करिब चार वर्ष नेपाली राष्ट्रिय क्रिकेट टोली सम्हालेका प्रशिक्षक दासानायकेको कार्यकालमा नेपाली क्रिकेटले निकै ठूलो छलाङ मारेको थियो । उनको प्रशिक्षणमा नेपालले आइसीसी टी–ट्वान्टी विश्वकप खेल्यो भने डिभिजन ४ मा रहेको नेपाललाई डिभिजन १ सम्म पुर्याएका थिए ।
पुबुदु नेपाली टीमको छनोटमा भने प्रत्यक्ष सहभागी हुने छैनन् । नेपालले नामिबिया विरुद्ध खेल्ने विश्व क्रिकेट लिगका लागि २५ सदस्यीय खेलाडी छनोट गरिएको छ । अन्तर्राष्ट्रिय क्रिकेट काउन्सिल (आईसीसी)–एसियाका प्रमुख विकास अधिकृत भेन्कत्पथी राजु, प्रशिक्षक जगत टमाटा र खेलाडी पारस खड्का रहेको तीन सदस्यीय स्वतन्त्र छनोट समितिले २५ सदस्यीय खेलाडी छनोट गरेको हो ।

﻿एजेन्सी
पेरिस । फ्रेन्च लिग च्याम्पियन पेरिस सेन्ट जर्मेन (पिएसजी) का जाल्टन इब्राहिमोविचले फ्रेन्च लिग वानमा एकै सिजन सर्वा्धिक गोल गर्ने कीर्तिमान बनाएका छन् । फ्रेन्च लिग वान अन्तर्गत शनिबार राति भएको लिगको अन्तिम खेलमा नान्टविरुद्ध दुई गोल गर्दै इब्राहिमोविचले उक्त किर्तिमान बनाएका हुन् ।
घरेलु मैदानमा भएको खेलमा इब्राहिमोविचको दुई गोल मद्दतमा पिएसजीले नान्टलाई ४–० ले पराजित गरेको हो । इब्राहिमोविचले १७ र ८९ औं मिनेटमा गरी दुई गोल गरे । त्यस्तै पिएसजीका लागि ४३ औं मिनेटमा लुकास मौरा र ५२ औं मिनेटमा मार्किनुसले गोल गरे । जितसंगै यसअघि नै लिगको उपाधि पक्का गरिसकेको पीएसजीले लिगमा अंक जोड्यो ।
नान्टविरुद्धको दुई गोल संगै यो सिजन इब्राहिमोविचले लिगमा ३८ गोल गरे । र, सन् १९७७–७८ को सिजनमा ३७ गोल गरेर कार्लोस बिएनचीले बनाएको कीर्तिमान भंग गर्न सफल भए । ३४ बर्षिय स्वीडिस इब्राहिमोविचको यो पिएसजीका लागी १ सय ७९ खेलमा १ सय ५४ गोल समेत हो ।
पिएसजीमा इब्राहिमोविचले यो समेत चार सिजन खेलेका हुन् । तर, यो खेल इब्राहिमोविचको लागि पिएसजीबाट फ्रेन्च लिगमा अन्तिम खेल हो । इब्राहिमोविचले यो सिजनपछि पिएसजी छाड्दै छन् । अब इब्राहिमोविचले पिएसजीका लागी अन्तिम खेल आगामी शनिबार फ्रेन्च कपको फाइनलमा मार्सेइलीसँगको खेल खेल्नेछ ।
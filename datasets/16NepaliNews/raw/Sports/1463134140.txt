
﻿एजेन्सीम्याड्रिड, ३१ वैशाख
स्पेनिस तथा युरोपियन च्याम्पियन्स लिग फुटबल प्रतियोगिताको उपाधिनजिक पुगेको रियल म्याड्रिड गत वर्षकै धनी क्लब बनेको छ । फोब्र्सले बिहीबार सबैभन्दा धनी क्लबको सूची सार्वजनिक गर्दा स्पेनिस क्लब रियल शीर्ष स्थानमा रहेको छ । रियलले गत सिजन ३ अर्ब ६० करोड डलर आर्जन गरेको छ । फोब्र्सले विश्वकै धनी २० क्लबको नाम सार्वजनिक गरेको छ । ती क्लबले गत वर्ष औसत १ अर्ब २० करोड डलर कमाए ।१२ प्रतिशत वृद्धि
गत सिजन उपाधिविहीन भए पनि रियल आम्दानीमा भने अग्रस्थानमै रह्यो । गत वर्ष रियलले १२ प्रतिशत आम्दानी बढाएको फोब्र्सले जनाएको छ । रियल लगातार चार सिजन मोस्ट भ्यालुएबल तथा धनी क्लब भएको हो । यता, गत सिजन पाँच उपाधि उचालेको बार्सिलोना १० करोड डलरले पछि पर्दा दोस्रो स्थानमा छ । बार्सिलोनाले ३ अर्ब ५० करोड रुपैयाँ आम्दानी गर्‍यो । गत वर्ष बार्सिलोनाले च्याम्पियन्स लिग उपाधि जितेको थियो । यस सिजनमा बार्सिलोना च्याम्पियन्स लिगको क्वार्टरफाइनलबाटै बाहिरिएको थियो । बार्सिलोनालाई स्पेनिस लिग उपाधि रक्षा गर्न एक जित आवश्यक छ ।दुई इंग्लिस क्लब
फोब्र्सको धनी क्लबमा यसपटक दुई इंग्लिस क्लबले स्थान बनाएका छन् । तीन वर्षदेखि इंग्लिस प्रिमियर लिग उपाधिविहीन म्यानचेस्टर युनाइटेड तेस्रो स्थानमा छ । बार्सिलोना र रियलले झैँ म्यानचेस्टरले पनि गत वर्ष १२ प्रतिशत आम्दानी बढाएको छ । गत वर्ष म्यानचेस्टरले ३ अर्ब ३० करोड डलर आर्जन गर्‍यो । चौथो स्थानमा बुन्डेस लिग च्याम्पियन बायर्न म्युनिख छ । बायर्नले २ अर्ब ७० करोड डलर कमाएको फोब्र्सले उल्लेख गरेको छ । इंग्लिस क्लब आर्सनल २ अर्ब डलरका साथ पाँचौँ स्थानमा छ ।

﻿काठमाडौं । अखिल नेपाल फुटबल संघ (एन्फा)ले भारतमा सम्पन्न १२ औं दक्षिण एसियाली खेलकुद सागको फुटबलमा स्वर्ण पदक जित्ने र बंगलादेशमा भएको बंगबन्धु गोल्डकपको उपाधि जित्ने खेलाडीलाई जनही ५/५ लाख रुपैयाँ नगद पुरस्कार चाँडै दिने भएको छ ।
सातदोबाटोस्थित एन्फा कम्प्लेक्समा कार्यबाहक अध्यक्ष नरेन्द्र श्रेष्ठको अध्यक्षतामा बुधबार बसेको एन्फाको कार्यसमिति बैठकले यसअघि नै घोषणा गरिएको नगद पुरस्कार चाँडै दिने निर्णय गरेको हो । यस्तै एन्फाको कार्यसमिति बैठकले सागको महिलातर्फ फुटबलमा रजत पदक जित्ने खेलाडी तथा प्रशिक्षकलाई पनि जनही १ लाख रुपैयाँ दिने निर्णय गरेको छ ।
एन्फाको अनुसार आउँदो वैशाखमा खेलाडीलाई नगद पुरस्कार वितरण गरिने छ । यो पुरस्कार प्रशिक्षक र फिजियोले समेत पाउने छन् । एन्फाले सागअघि नै बंगबन्धु गोल्डकप जितेका खेलाडी, प्रशिक्षक र फिजियोलाई जनही ५ लाख दिने निर्णय गरेको थियो । तर, साग गेम्सको कारण एन्फाले पुरस्कार दिएको थिएन ।
गत माघमा नेपालले बहराइनको यू–२३ लाई पराजित गर्दै बंगबन्धु गोल्डकपको उपाधि जितेको थियो । त्यस्तै भारतलाई पराजित गर्दै नेपालले साग फुटबलमा २३ वर्षपछि स्वर्ण जितेको थियो । साग र बंगबन्धु गोल्डकप दुवैमा सहभागी भएका खेलाडीले जनही १० लाख रुपैयाँ पाउने छन् । बंगबन्धु गोल्डकप जित्ने टिमका अधिकांश खेलाडी सागको स्वर्ण पदक जित्ने टिमका सदस्य पनि हुन् ।
यस्तै बुधबार बसेको एन्फाको कार्यसमिति बैठकले स्वर्गिय कार्यवाहक अध्यक्ष ललितकृष्ण श्रेष्ठको सम्झनामा हरेक वर्ष १६ वर्षमुनिको फुटबल च्याम्पियनसिप आयोजना गर्ने निर्णय पनि गरेको छ । श्रेष्ठको सम्झनामा हुने च्याम्पियनसिपलाई एन्फाले आफ्नो वार्षिक क्यालेन्डरमा पनि समावेश गर्ने जनाएको छ ।
कार्यवाहक अध्यक्ष बनेका श्रेष्ठको गत जेठ २९ गते राती करेन्ट लागेर निधन भएको थियो । तत्कालिन अध्यक्ष गणेश थापा निलम्बनमा परेपछि कार्यवाहक रहेका बेला श्रेष्ठको निधन भएको थियो ।
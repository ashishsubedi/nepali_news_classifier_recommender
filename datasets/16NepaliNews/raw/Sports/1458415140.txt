
﻿
६ चैत, काठमाडौं । अन्तराष्ट्रिय क्रिकेट काउन्सिल (आईसीसी)ले बंगलादेशका बलर अराफात सनी र तस्कीन अहमदलाई निलम्बन गरेको छ । यससँगै टी-२० विश्वकपको सुपर टेन खेलिरहेको बंगलादेशलाई ठूलो झड्का लागेको छ ।
स्वतन्त्र मूल्यांकनमा दुबैको बलिङ एक्सनलाई गलत पाइएको आईसीसीले जनाएको छ । र, दुबैले तत्काल अन्तराष्ट्रिय क्रिकेटमा बलिङ गर्न नपाउने भएका छन् ।
अब बंगलादेश क्रिकेट बोर्डले विश्वकपका लागि दुई खेलाडीको स्थानमा नयाँ खेलाडीको नाम पठाउनु पर्नेछ ।
टी-२० विश्वकपका क्रममा धर्मशालामा भएको खेलमा नेदरल्याण्डले बलिङ एक्सनमा प्रश्न उठाएको थियो । चेन्नईको आईसीसी टेस्टिङ सेन्टरमा दुबै खेलाडीको एक्सन जाँच गरिएको थियो ।
शनिबार आईसीसीले दुबैलाई निलम्बन गरेको छ । तर, बंगलादेश क्रिकेट बोर्डको अनुमतिमा दुबैले घरेलु प्रतियोगिताहरु भने खेल्न पाउनेछ ।
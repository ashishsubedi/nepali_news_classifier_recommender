
﻿युरोपियन फुटबल महासंघ (युुुइएफए)ले खेल सकिएपश्चात् छोराछोरीलाई मैदानमा प्रवेश नगराउन खेलाडीहरूलाई निर्देशन दिएको छ । युइएफएले खेलाडीका छोराछोरी तथा परिवारका सदस्यलाई सुरक्षाको कारण देखाउँदै मैदानमा प्रवेश गर्न नदिने बताएको हो । क्वार्टरफाइनलमा जित हात पारेपछि वेल्सका खेलाडीले आफ्ना छोराछोरीलाई मैदानमा लिएर गएपछि युुुुइएफएले यस्तो प्रतिक्रिया सार्वजनिक गरेको हो ।
‘यो युरोपियन च्याम्पियनसिप हो, पारिवारिक पार्टी तथा जमघट होइन,’ युइएफएका प्रतियोगिता निर्देशक मार्टिन कालेनले भने, ‘साना बच्चाहरूका लागि रंगशाला सुरक्षित ठाउँ पनि होइन ।’ रंगशालामा फ्यानको ठूलो भीड हुने तथा ग्राउन्ड स्टाफहरूले मेसिनबाट विभिन्न काम गरिरहने हुँदा बच्चाका लागि सुरक्षा खतरा हुने निर्देशक कालेनको भनाइ छ ।
प्रिक्वार्टरफाइनलमा उत्तरी आयरल्यान्डलाई १–० ले पराजित गरेपछि वेल्सका स्ट्राइकर गारेथ बेलले आफ्नी तीन वर्षीया छोरीलाई मैदानमा लगेर खुसी मनाएका थिए । ‘मेरी छोरी र परिवारका साथ मैदानमा खुुसी मनाउन पाउनु खुसीको कुरा हो,’ भावनात्मक हुँदै बेलले भनेका थिए, ‘मैले उनीहरूलाई पाँच हप्तादेखि भेट्न पाएको थिइनँ । मैदानमै भेट्न पाउँदा जीवनकै अविस्मरणीय लागेको छ ।’
बेल्जियमविरुद्ध जित निकाल्दै अन्तिम चारमा पुगेपछि वेल्सका प्राय:जसो खेलाडीले आफ्ना छोराछोरीलाई मैदानमै प्रवेश गराएर खुसी साटासाट गरेका थिए । ‘खेलाडीले आफ्नो परिवारसँग खुसी मनाउँदा हामीलाई पनि राम्रो लागेको छ,’ प्रतियोगिता निर्देशकले भने, ‘हामी खेलाडीको कदमविरुद्ध होइनौँ, सावधान मात्र गराएका हौँ ।’
युइएफएले वेल्सका खेलाडीलाई अबउप्रान्त आफ्ना छोराछोरीलाई मैदानमा नलैजान पनि आग्रह गरेको छ । जारी युरोकपमा वेल्सका अलावा पोर्चुगल र क्रोएसियाका खेलाडीले पनि आफ्ना छोराछोरीलाई मैदानमा लगेका थिए । ‘यसरी पारिवारका सदस्यलाई विनारोकतोक मैदान प्रवेश गर्न दिँदा राम्रो सन्देश जाँदैन,’ युइएफएका प्रतियोगिता निर्देशक मार्टिन कालेनले भने, ‘परिवारलाई प्रवेश गर्न दिँदा अन्य दर्शकलाई किन प्रवेश गर्न नदिने भन्ने प्रश्न उठ्छ । त्यसैले मैदानमा कार्ड भएका व्यक्ति मात्र प्रवेश गर्नुपर्छ ।’
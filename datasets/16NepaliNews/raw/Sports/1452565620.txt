
﻿
पाँचथर/ सातौँ फाल्गुनन्द गोल्डकप फुटबल प्रतियोगितामा कर्णसिंह सोनाम स्मृति क्लब सेमिफाइनलमा प्रवेश गरेको छ । ताप्लेजुङले बिर्तामोड युनाइटेड क्लब झापालाई २–१ ले हराउँदै अन्तिम चारको स्थान पक्का गरेको हो । फिदिम मैदानमा सम्पन्न खेलमा ताप्लेजुङका लागि रोजिन धिमाल र सेगुनले एक–एक गोल गरेका थिए । धिमालले खेलको अतिरिक्त समयमा र सेगुनले दोस्रो हाफमा गोल गरेका थिए । खेलको दशौँ मिनेटमा बिर्तामोड युनाइटेडका बुद्ध चेम्जोङले १–० को अग्रता दिलाएका थिए । ताप्लेजुङका सुसन लामाले रातो कार्ड खाँदै मैदानबाट बाहिरिए । ताप्लेजुङमा सात राष्ट्रिय टोलीका खेलाडी समावेश छन् ।
थ्री स्टार र मनाङ मस्र्याङ्दी क्लबका खेलाडी भित्र्याएको ताप्लेजुङलाई झापाले दबाबमा राखेको थियो । ताप्लेजुङले फाइनल प्रवेशका लागि केएफसी सिक्किमविरुद्ध प्रतिस्पर्धा गर्नेछ । मंगलबार चर्च ब्वाइज क्लब काठमाडौं र सशत्र प्रहरी बल पूर्वाञ्चलबीच खेल हुनेछ ।
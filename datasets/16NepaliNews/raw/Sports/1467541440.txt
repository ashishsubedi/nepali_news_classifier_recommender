
﻿एजेन्सीपेरिस, १८ असार
१५औँ युरोपियन च्याम्पियनसिप फुटबल (युरोकप) २०१६ को फाइनल प्रवेशका लागि वेल्स र पोर्चुगलबीच भिडन्त हुने भएको छ । वेल्सले शुक्रबार राति बेल्जियमलाई ३–१ ले निराश पार्दै सेमिफाइनलमा पोर्चुगलविरुद्धको समीकरण तयार पारेको हो । वेल्स अन्तिम चारमा प्रवेश गरेपछि पोर्चुगलका कप्तान क्रिस्टियानो रोनाल्डो दंग परेका छन् । गोल्डेन जेनेरेसन मानिएको बेल्जियम सेमिफाइनलमा प्रवेश गरेको खण्डमा पोर्चुगललाई समस्या पर्न सक्ने रोनाल्डोको भनाइ छ । रोनाल्डोले आफूले चाहेजस्तो वेल्स नै विपक्षी भेट्टाउँदा उत्साहित भएको बताएका छन् ।
युरोकपकै दुई स्टार
दुई राष्ट्रबीचको सेमिफाइनल समीकरण अगाडि आइसकेको छ । अनपेक्षित रूपमा पोर्चुगल र वेल्स अन्तिम चारमा प्रवेश गरेका छन् । फुटबल पण्डितहरूले वेल्स र पोर्चुगल क्वार्टरफाइनलभन्दा अगाडि नबढ्ने अनुमान गरेका थिए । तर, दुवै राष्ट्रले आलोचक र फुटबल पण्डितका तर्क चिरेका छन् । वेल्स र पोर्चुगलबीचको प्रतिस्पर्धा हाई प्रोफाइल हुनेछ । युरोकपमा सहभागी राष्ट्रमध्ये पोर्चुगलका कप्तान रोनाल्डो र वेल्सका प्रमुख स्ट्राइकर गेराथ बेल सर्वाधिक हाई प्रोफाइल फुटबलरमा पर्छन् । संयोग कस्तो छ भने दुवै खेलाडी एकै क्लब रियल म्याड्रिडबाट खेल्छन् । दुवैलाई एक आपसका ससाना बानी र मुभबारे जानकारी छ । यसले पनि अन्तिम चारको भिडन्त रोमाञ्चक हुनेछ ।
वेल्स नै प्रतिद्वन्द्वी चाहेको
वेल्स र बेल्जियमबीचको खेलअघि ब्रिटिस मिडियासँग कुराकानी गर्दै रोनाल्डोले सेमिफाइनलमा प्रतिद्वन्द्वी वेल्स नै हुनुपर्ने धारणा राखेका थिए । नभन्दै रोनाल्डोले चाहेजस्तै वेल्स नै प्रतिद्वन्द्वी पाएका छन् । ‘मैले सोचेजस्तो प्रतिद्वन्द्वी पाएको छु,’ उनले भने, ‘बेल्जियमभन्दा वेल्स नै विपक्षीका रूपमा सहज मानेको छु ।’ रोनाल्डोले वेल्जियम युरोपकै नम्बर एक टोली तथा संगठित रूपमा खेल्दा आफूहरूलाई केही समस्या पर्ने प्रतिक्रिया दिएका छन् । ‘बेल्जियमविरुद्ध खेल्दा केही समस्या व्यहोर्नुपथ्र्यो, बेल्जियमले प्रतियोगितामै उत्कृष्ट प्रदर्शन गरेको छ,’ उनले भने ।
रोनाल्डोभन्दा बेल नै अगाडि
पोर्चुगल र वेल्स अन्तिम चारमा प्रवेश गर्दा राष्ट्रभन्दा पनि दुई खेलाडीले बढी चर्चा पाएका छन् । धेरैजसो बेल र रोनाल्डोकै स्टारडममा यी दुई राष्ट्र अगाडि बढिरहेको दाबी गर्छन् । तर, ब्रिटिस मिडियाले अहिले रोनाल्डोभन्दा बेल नै अगाडि रहेको विश्लेषण गरेका छन् । बेलकै प्रेरणदायी प्रदर्शनमा वेल्सले ऐतिहासिक रूपमा अन्तिम चारको स्थान बनाएको ब्रिटिस मिडियाले जनाएका छन् । हुन पनि बेलले वेल्सलाई अन्तिम चारको स्थान दिलाउँदा लगभग एकरूपता प्रदर्शन गरेका छन् । यसविपरीत रोनाल्डोको उतारचढावपूर्ण खेल प्रदर्शन भइरहेको छ । हंगेरी र अस्ट्रियाबाहेक अन्य खेलमा रोनाल्डोले आफ्नो स्टारडमअनुसार प्रदर्शन गर्न सकेका छैनन् ।
बेलको फरक मत
बेलले सेमिफाइनलमा पोर्चुगलका कप्तान रोनाल्डोविरुद्ध खेल्न खासै समस्या नभएको बताएका छन् । बेलले व्यक्तिगतभन्दा सामूहिक प्रदर्शनमै विश्वास राखेको जनाए । ‘हामीलाई थाहा छ, विपक्षी टोलीमा रोनाल्डो छ तर यसले वेल्सलाई खासै असर गर्दैन,’ वेल्सका कप्तान बेलले भने, ‘हामी एकल प्रदर्शनमा विश्वास गर्दैनौँ, टोलीको जितमा प्रत्येक खेलाडीले उत्तिकै मिहिनेत गरेका हुन्छन् ।’ खेलको नतिजा प्रदर्शनकै आधारमा रहेको उनले बताए । ‘मैदानमा जसले राम्रो खेल्छ, जित उसैको हुन्छ, हामीबाट कमजोर प्रदर्शन भए, पोर्चुगल फाइनलमा पुग्नेछ, पोर्चुगलले नराम्रो खेल्दा हामी फाइनलमा पुग्छौँ,’ बेलले भने ।
रामसीले सेमिफाइनल गुमाउने
वेल्सका मिडफिल्डर आरोन रामसीले पोर्चुगलविरुद्धको सेमिफाइनल खेल गुमाउने भएका छन् । लगातार दुई खेलमा पहोलो कार्ड पाएका कारण उनी एक खेलमा प्रतिबन्धित भएका हुन् । वेल्स फाइनलमा पुग्दा मात्र उनले प्रतिस्पर्धा गर्न पाउनेछन् । आर्सनलका मिडफिल्डर रामसीले सेमिफाइनल खेल्न नपाउँदा अत्यन्तै दु:खी बनेको बताएका छन् । ‘जीवनकै ठूलोमध्ये एक खेल गुमाएको छु,’ उनले भने, ‘मलाई आशा छ फाइनलमा म वेल्सबाट खेल्नेछु ।’ बेल्जियमविरुद्धको खेलमा उनले ह्यान्ड गरेपछि स्लोभाकियाका रेफ्री डामिरले पहोलो कार्ड देखाएका थिए ।

﻿एजेन्सी मेलबर्न, ८ माघदुई पटककी विजेता भिक्टोरिया अजारेन्काले अस्ट्रेलियन ओपन टेनिसमा आफ्नो उत्कृष्ट फर्म जारी राखेकी छिन् । अजारेन्काले तेस्रो चरणमा स्थान पक्का गर्ने क्रममा मोन्टेनेग्रोकी डान्का कोभिनिकलाई बिहीबार ६–१ र ६–२ ले पराजित गरिन् । सन् २०१२ र २०१३ की विजेता बेलारुसकी सुन्दरीले तेस्रो चरणमा जापानकी वरीयताविहीन नओमी ओसाकासँग प्रतिस्पर्धा गर्नेछिन् ।
मुर्रे तेस्रो चरणमा
पुरुष एकलतर्फ ब्रिटिस नम्बर एक एन्डी मुर्रे तेस्रो चरणमा प्रवेश गरेका छन् । मुर्रेले दोस्रो चरणमा घरेलु खेलाडी साम ग्रोथलाई ६–०, ६–४ र ६–१ ले पराजित गरे । ग्रोथले तीव्र गतिमा सर्भिस गर्दै रेकर्ड बनाएका थिए । उनले १ सय ६३ प्रतिघन्टाको गतिमा सर्भिस गरेका छन् । शक्तिशाली सर्भिस गरे पनि ग्रोथमाथि मुर्रे नै हावी देखिए । तेस्रो चरणमा मुर्रेले पोर्चुगलका जोआओ सौसासँग प्रतिस्पर्धा गर्नेछन् ।
हेविटको बिदाइ
पूर्व विश्व नम्बर एक खेलाडी लेयटन हेविटले आफ्नो टेनिस करियरको अन्तिम खेलमा हार व्यहोरेका छन् । हेविटले अस्ट्रेलियन ओपन नै अन्तिम खेल हुने घोषणा गरेका थिए । उनी स्पेनिस खेलाडी डेभिड फेररबाट पराजित भए । फेररले दुईपटकका ग्रान्डस्लाम च्याम्पियन हेविटलाई ६–२, ६–४ र ६–१ ले निराश पारे । ३४ वर्षीय अस्ट्रेलियन हेविटले भने, ‘मैले लकर रुममा केही छाडेको छैन, खेल करियरका क्रममा मैले सधैँ शतप्रतिशत नतिजा दिएँ ।’ उनले ३० एकल उपाधि जितेका छन् । सन् २००१ को युएस ओपन र सन् २००२ को विम्बल्डन टेनिसको उपाधि कब्जा गरेका थिए ।
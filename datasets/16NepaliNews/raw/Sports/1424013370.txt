
﻿३ फागुन, काठमाडौं । बिराट कोहलीको शतकको मदतमा पाकिस्तानलाई पराजित गर्दै भारतले विश्वकपमा सुखद सुरुवात गरेको छ । एडिलेड ओभरमा डिफेण्डिङ च्याम्पियन भारतले चिरप्रतिद्वन्द्वी पाकिस्तानलाई ७६ रनले पराजित गर्& यो । विश्वकपमा पाकिस्तान अहिलेसम्म खेलेको छ बटै खेलमा भारतलाई हराउन सकेको छैन । विश्वकपमा पाकिस्तानविरुद्ध शतक बनाउने पहिलो भारतीय ब्याट्सम्यान बनेका बिराटको १०७ रनको मदतमा भारतले ५० ओभरमा ७ विकेट गुमाएर ३०० रन बनायो । यसअघि विश्वकपमा पाकिस्तानविरुद्ध सचिन तेन्दुलकरले ९८ रन बनाएका थिए ।

बिराटले दोस्रो विकेटका लागि शिखर धवनसँग १२९ र तेस्रो विकेटका लागि सुरेश रैनासँग ११० रनको साझेदारी गरे । रैना ७४ र धवन ७३ रनमा आउट भए ।कप्तान महेन्द्र सिंह धोनी १८ र रोहित शर्मा १५ रनमा आउट भए भने अन्य ब्याट्सम्यानले दोहोरो अंक जोड्न सकेनन् । पाकिस्तानका सोहिल खानले १० ओभरमा ५५ रन दिएर ५ विकेट लिए भने वाहज रिआजले एक विकेट लिए ।

जवाफमा पाकिस्तानले राम्रो सुरुवात गर्न सकेन । ११ रन जोड्दा पहिलो विकेट गुमाएको पाकिस्तानले दोस्रो विकेट गुमाउँदा ७९ रन बनाएको थियो । २३.२ ओभरमा १०२ रन बनाउँदा अहमद सेहजादलाई ४७ रनमा गुमाएको पाकिस्तानले थप एक रन जोड्दा दुई विकेट गुमायो । सोहिव मकसद र युमर अकमल शुन्यमै आउट भए । छैटौं विकेटका रुपमा साहिद अफि्रदी २२ रनमा आउट हूँदा पाकिस्तानको स्कोर १४९ रन थियो । थप ५ रन जोड्दा वहाब रिआज आउट भए । मिसबाह उलहकले पाकिस्तानको पारी सम्हाल्न खोजे तर, ७६ रनमा आउट भएपछि पाकिस्तान हारतर्फ उन्मुख भयो । मोहम्मद सामीले मिसबाहको विकेट लिएका थिए । मिसबाह आउट भएपछि थप चार रन जोड्दै पाकिस्तान २२४ मा अल आउट भयो । भारतमा सामीले चार विकेट लिए भने उमेश यादव र मोहित शर्माले २-२ विकेट लिए ।

 

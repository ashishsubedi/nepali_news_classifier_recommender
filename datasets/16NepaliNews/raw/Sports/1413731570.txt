
﻿१ कार्तिक, गौर । आयोजक रौतहट र काठमाडौं चन्द्रपुर नगरपालिकामा जारी बियाग कप यु १७ बालिका फुटवलको उपाधिका लागि भिड्ने भएका छन् । सेमिफाइनलमा ताप्लेजुङलाई हराएको रौतहट र झापालाई हराएको काठमाडौंले आइतवार अपरान्ह वियाग कपको पहिलो संस्करणको उपाधिका लागि प्रतिस्पर्धा गर्नेछन् । प्लान इन्टरनेशनल र अखिल नेपाल फुटवल संघ एन्फाको आयोजनामा भइरहेको प्रतियोगिताको फाइनल खेल स्थानीय मैदानमा अपरान्ह साढे दुई बजे हुनेछ ।

प्रशिक्षक शेरवहादुर दर्लामीको नियमित प्रशिक्षणमा रहेको रौतहटको बालिका टीमले शनिवार पहिलो सेमिफाइनलमा ताप्लेजुङलाई ४ ० ले हराउंदा अघिल्ला म्याचमा जस्तै उसका फरवार्ड लाइनका खेलाडी हावी भए । दोस्रो सेमिफाइनलमा काठमाडौं र झापावीच प्रतिस्पर्धा रोचक बन्यो । काठमाडौंले २ १ ले बाजी मारेको खेलमा दुवै टोलीले आकर्षक मूभ बनाएका थिए । पहिलो हाफको ११ औं मिनेटमा प्रतिमा उप्रेतीको प्रहार झापाकी किपरबाट बाउन्स भएर फर्किएको बलमा लक्ष्मी तामाङ एले विपक्षी डिफेन्स नभएको मौकामा सहजै गोल गरिन् । पहिलो हाफको इन्जुरी समयमा झापाकी सम्झना लावतीले गोल गरेपछि खेल एक एक गोलको बराबरीमा रह्यो । रञ्जना चौधरीको कर्नर प्रहारमा विपक्षी रक्षापंक्ति असरल्ल हुंदा उनले गोल गरेकी थिइन् । त्यसअघि २३ औं मिनेटमा अनिता श्रेष्ठको प्रहार क्रसबारमा लागेर फर्किदा काठमाडौंको अग्रता दोब्बर हुन सकेन । 

दोस्रो हाफको तेस्रो मिनेटमा लक्ष्मी तामाङ बीले डिबक्सभित्रबाट सटिक प्रहारमा गोल परिणत गर्दा झापाकी किपरले कुनै मौका पाइन् । झापाले दोस्रो हाफको अन्तिम तिर विपक्षी तर्फ थुप्रै मूभ बुन्यो । दीक्षा चौधरी र रञ्जना चौधरीले फरवार्ड लाइनमा राम्रै खेलेपनि फिनिसिङमा कमजोर देखिए ।

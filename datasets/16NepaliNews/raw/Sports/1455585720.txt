
﻿सिलोङ/ साग खेलकुदमा गर्विलो इतिहास बोकेको नेपाली तेक्वान्दोले १२औँ सागमा आफ्नो इतिहास रक्षा गर्न सकेन । सिलोङको निग्रिस्म इन्डोर हलमा नेपाली तेक्वान्दो टोली पहिलोपटक स्वर्णविहीन हुँदै घर फर्केको छ । १२औँ सागमा नेपाली तेक्वान्दो ७ रजतका साथै ३ कांस्य पदकमा सीमित हुन पुग्यो । यसपटकको यात्रामा तेक्वान्दोले सात रजत तथा तीन कांस्य मात्र जित्यो । तेक्वान्दो इभेन्टको अन्तिम दिन सोमबार आयशा शाक्यबाट स्वर्ण आशा थियो । एसियाडका कांस्यपदक र सागकै स्वर्णपदक विजेता शाक्य फाइनलमा चुक्दा नेपालको अन्तिम आशासमेत समाप्त भयो ।
२४ स्वर्णको इतिहास
सन् १९९९ देखि तेक्वान्दो इभेन्ट सागमा समावेश गरेको हो । आयोजक नेपालले तेक्वान्दो खेल राख्दा १४ स्वर्ण हात पार्‍यो । आठौँ साफमा नेपालले इतिहासकै उत्कृष्ट प्रदर्शन गर्दै दोस्रो स्थान रक्षा गरेको थियो । इस्लामावादमा सम्पन्न नवौँ साफमा नेपालले ६ स्वर्ण जितेको थियो । त्यसपछि कोलम्बोमा दुई र ढाकामा पनि दुई नै स्वर्ण हात पारेको थियो । अहिलेसम्म तेक्वान्दोमा नेपालले २४ स्वर्ण भित्र्याएको छ ।
चार खेलाडी फाइनलमा भारतीयसँग पराजित
सोमबार नेपालका चार खेलाडी फाइनलमा पुगेका थिए । संयोगले नेपालका सबै खेलाडी फाइनलमा भारतीय खेलाडीबाट पराजित भए । महिलाको ५४ केजी तौल समूहमा निमा गुरुङ भारतीय खेलाडी ललित भण्डारीसँग १६–८ ले पराजित भइन् । यसैगरी, ६२ केजी तौल समूहकी साबिक विजेता आयशा भारतीय खेलाडी मार्गेरिता रेगीसँग संघर्षपूर्ण हारको सामना गर्न बाध्य भइन् । पुरुषतर्फको ८० केजी तौल समूहमा सक्षम कार्की भारतीय खेलाडी नवजित मानबाट ७–१ ले स्तब्ध भए । पुरुषको ६३ केजीमा वीरबहादुर महरामाथि अफगानी अहमद अलीले जित निकाले ।
गोल्डेन अंकमा आयशा स्तब्ध
१२औँ सागमा नेपालकै सबैभन्दा अनुभवी तेक्वान्दो खेलाडी आयशा गोल्डेन अंकमा पराजित हँुदा रजतमै सीमित भइन् । फाइनलमा उनले पहिलो र दोस्रो चरणमा २–१ ले अग्रता बनाइसकेकी थिइन् । तेस्रो चरणमा भारतीय खेलाडी मार्गेरिताले दुईपटक स्ल्याप किक प्रहार गरी आयशाविरुद्ध ६–३ को अग्रता लिइन् । खेल सकिन १० सेकेन्ड मात्र बाकी थियो । मार्गेरिताले लगभग जितको खुसी मनाइसकेकी थिइन् । आयशाले आफ्नो अन्तर्राष्ट्रिय स्पर्धाको अनुभव प्रयोग गर्दै अन्तिम दुई सेकेन्डमा तीन अंक बटुल्दै खेललाई ६–६ को बराबरीमा पुर्‍याइन् । त्यसपछि स्वर्णपदकको छिनोफानो गोल्डेन अंकबाट भयो । भारतीय खेलाडीले आयशाको फेसमा तीन अंकका लागि प्रहार गर्दै स्वर्ण जित्न सफल भइन् । यसअघि आयशाले पहिलो खेलमा बंगलादेशकी बन्दना विश्वासलाई हराएकी थिइन् । सेमिफाइनलमा उनले भुटानकी सोनाम याङ्सोलाई पाखा लगाएकी थिइन् ।
लगानी आवश्यक
साग इतिहासकै कीर्तिमानी खेलाडीका रूपमा परिचित दीपक विष्टले नेपालको खेलकुद विकास गर्न लगानीे आवश्यक रहेको बताएका छन् । सागमै पहिलोपटक नेपाली तेक्वान्दो टोली स्वर्णविहीन हुँदै घर फर्कंदा सहायक प्रशिक्षकसमेत रहेका दीपकले भने, ‘अब यस किसिमको खेलकुदले अन्तर्राष्ट्रिय स्पर्धामा सफलता पाउन मुस्लिक पर्छ, नेपालले पूरै इतिहास दोहोर्‍याउन लगानीको आवश्यकता छ ।’
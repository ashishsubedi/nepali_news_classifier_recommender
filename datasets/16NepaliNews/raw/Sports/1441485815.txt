
﻿अघिल्लो शनिबार राजधानीमा सम्पन्न प्रथम यू-१९ साफ च्याम्पियनसीप प्रतियोगिताको उपाधी रक्षामा महत्वपूर्ण भूमिका निर्वाह गरेको तीन खेलाडीलाई हेटौंडामा सम्मान गरिएको छ । २२ वर्ष पछि नेपाललाई उपाधी दिलाउन महत्वपूर्ण भूमिका निर्वाह गरेका मकवानपुरे खेलाडीलाई नगर परिक्रमासहित बुद्ध चोकमा भव्य सम्मान गरिएको थियो । उपाधि जितेपछि पहिलो पटक गृह जिल्ला आइपुगेका खेलाडीलाई सम्मानका लागि गाडीमा राखेर नगरका विभिन्न भागको परिक्रमा गराइएको थियो ।

यू-१९ साफ च्याम्पियनसिपको उपाधी जिताएका मकवानपुरे नायक अञ्जन बिष्ट, सुनिल बल र सुसन लामालाई जिल्ला खेलकुद विकास समितिबाट सुरु भएर मेनरोड, बुद्धचोक, लोकप्रिय, मानसचोक, बसर्पाक, टिसिएन रोड, भुटनदेवी मन्दिर रोड हुँदै बुद्धचोक सम्म नगर परिक्रमा गराइएको थियो । खेलकुद विकास समिति, हेटौंडा स्कूल अफ म्यानेजमेन्ट, फुटबल संघलगायतका खेलकुद सम्बद्ध संघसंस्थाको संयुक्त आयोजनामा मकवानपुरका तीन फुटबल स्टार विष्ट, बल, लामा र एन्फाका लागि मकवानपुरका प्रशिक्षक विजयलाल श्रेष्ठलाई नगर परिक्रमा गराइएको हो ।

उनीहरुको सम्मानमा नगरबासीले ताली पिटेर स्वागत गरेका थिए । नगरपरिक्रम गर्दा विभिन्न स्थानमा नगरवासीले साथ दिएका थिए । नगरपरिक्रमासँगै खेलकुद विकास समिति, हेटौंडा स्कूल अफ म्यानेजमेन्ट, फुटबल संघ, पौडी संघ, हेटौंडा स्पोर्टस मुण्डियाल, खार्पाली सप्लार्यस, जोशी फेन्सीलगायतले बुद्ध चोकमा सम्मान गरेको थियो ।

बिष्ट, बल, लामालाई हेटौंडा स्कूल अफ म्यानेजमेन्टले जनही २५ हजार रुपैयाँ प्रदान गरेको छ भने प्रशिक्षक श्रेष्ठलाई पाँच हजार । खेलकुद समितिले प्रति खेलाडी ५ हजार र श्रेष्ठलाई २ हजार, जिल्ला फुटबल संघले प्रतिखेलाडी ५ हजार ,खार्पाली सप्लार्यसले प्रति खेलाडी ५ हजार रुपैयाँ सम्मान स्वरुप प्रदान गरेको हो । मकवानपुरे तीन नायक बिहीबार हेटौंडा आइपुगेका थिए ।


﻿नयाँ पत्रिकाकाठमाडौं, १० फागुन
क्रिकेटको सहरका रूपमा प्रख्यात धनगढीमा २२ फागुनदेखि तेस्रो संस्करणको धनगढी क्रिकेट लिग (डिसिएल) हुने भएको छ । यसपटक सगरमाथा सिमेन्ट मुख्य प्रायोजक रहेको आइतबार आयोजित पत्रकार सम्मेलनमा जानकारी दिइएको छ । आयोजक धनगढी क्रिकेट एकेडेमीका अध्यक्ष सुवास शाहीले मुख्य प्रायोजक सगरमाथा सिमेन्टसँग सम्झौता गरेका छन् । सगरमाथा सिमेन्टका निर्देशक आदित्य संघाईले लिगसँग आबद्ध हुन पाउँदा आफूहरू निकै खुसी भएको बताएका छन् । ‘धनगढीलाई क्रिकेटकै सहरका रूपमा विकास गर्न हामी सबै सहयोग गर्छौं,’ संघाईले भने । प्रतियोगिताको पहिलो संस्करण ०६९ मा भएको थियो ।लिगमा पाँच फ्रेन्चाइज
डिसिएल लिगमा पाँच फ्रेन्चाइजले प्रतिस्पर्धा गर्ने एकेडेमीका अध्यक्ष शाहीले जनाएका छन् । कैलाली जिल्लाका पाँच प्रमुख स्थानकै नामअनुसार फ्रेन्चाइज नामकरण गरिएको हो । उनका अनुसार अत्तरिया, चौराहा, हसनपुर, क्याम्पसरोड र सन्तोषी टोलको नाममा क्लबका नाम नामकरण भएको हो । यसले त्यस ठाउँको पहिचान वृद्धि गर्नुका साथै त्यस क्षेत्रका स्थानीयलाई क्रिकेट विकासमा जागरुक गराउने विश्वास राखेको उनको भनाइ छ । पुसको दोस्रो साता पाँच मालिक खोजेर फ्रेन्चाइज बनाइएको उनले बताए ।खेलाडीको मोलतोल
फ्रेन्चाइज, अक्सन, खेलाडीको मोलतोल नेपाली क्रिकेटका लागि नौलो हो । नेपाली क्रिकेटमा यसलाई व्यवहारमा उतार्न सकिएको थिएन । डिसिएलको तेस्रो संस्करण आयोजना गर्ने क्रममा नयाँ प्रयोगसँगै नेपाली क्रिकेटमै फ्रेन्चाइज, अक्सन र खेलाडी मोलतोल भित्र्याउन सफल भएको आयोजकले जनाएको छ । पाँच फ्रेन्चाइज क्लबले अक्सनमा रहेका खेलाडीहरूमा भाउ लगाएका छन् । प्रतियोगितामा सहभागी खेलाडीमध्ये स्थानीय, राष्ट्रिय खेलाडीको बोली ५ हजार र अन्तर्राष्ट्रिय खेलाडीको बोली १० हजारबाट सुरु भएको थियो ।रिजाल सर्वाधिक महागो
नेपाली यू–१९ क्रिकेट टोलीका कप्तान राजु रिजाल लिगकै सर्वाधिक महँगा क्रिकेटर बनेका छन् । सन्तोष क्लबले रिजाललाई आबद्ध गर्न ४० हजार रुपैयाँ खर्चेको छ । त्यस्तै, विनोद भण्डारी र ललितसिंह भण्डारीलाई समान ३६ हजारको भाउ लाग्यो । फ्रेन्चाइजले बढीमा १ लाख ८० हजार मात्र अक्सनमा खर्च गर्न पाउँछ । नियमअनुसार एक क्लबले बढीमा १५ जना खेलाडी किन्न सक्छ । यू–१९ का स्टार खेलाडीलाई विशेष आर्थिक व्यवस्था गरी टिममा भित्र्याउँदा प्रत्येक क्लबले २ लाख २० हजार रुपैयाँसम्म टिम खरिदमा खर्च गरेका छन् ।दश लाखको प्रायोजन
तेस्रो संस्करणको डिसिएल उत्कृष्ट बनाउन सगरमाथा सिमेन्टले दश लाख रुपैयाँ प्रायोजनबापत दिने भएको छ । निर्देशक संघाईले क्रिकेट विकासका लागि आफूहरू स्वस्फूर्त रूपमा प्रतियोगितासँग आबद्ध भएको बताए । यता, डिसिएलका अध्यक्ष शाहीले सगरमाथा सिमेन्टको साथ पाउँदा तेस्रो संस्करण व्यापक हुने दाबी गरेका छन् । ‘सगरमाथा सिमेन्टको साथले धनगढी क्रिकेट लिगलाई अझ भव्य बनाउन सहयोग पुग्नेछ,’ उनले भने, ‘सगरमाथाको साथले प्रतियोगिताको निरन्तरतामा ठूलो सहयोग पुर्‍याउने विश्वास लिएका छौँ ।’विजेताले ३ लाख पाउने
तेस्रो संस्करणको विजेताले ३ लाख रुपैयाँ पाउने आयोजकले जनाएको छ । उपविजेताले १ लाख ५० हजार रुपैयाँ पाउनेछ । पुरस्कार धनराशिका रूपमा यो नेपाली क्रिकेटको दोस्रो ठूलो क्रिकेट प्रतियोगिता पनि हो । प्रत्येक खेलका म्यान अफ द म्याचले ५ हजार (२४ खेल) तथा म्यान अफ द सिरिजले ५० हजार रुपैयाँ प्राप्त गर्नेछन् ।टी–२० फम्र्याटमा खेल
डिसिएल लिगको प्रत्येक लिग चरण खेल टी–२० फम्र्याटमा हुने डिसिएलका अध्यक्ष शाहीले जानकारी दिएका छन् । उनका अनुसार शीर्ष चार टोली प्लेअफमा खेल्नेछन् । त्यसमा पहिलो र दोस्रो हुने क्लब फाइनल पुग्नेछन् ।
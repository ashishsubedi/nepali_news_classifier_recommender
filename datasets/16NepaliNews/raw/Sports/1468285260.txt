
﻿एजेन्सीकराँची, २८ असार
पाकिस्तानी क्रिकेट बोर्ड (पिसिबी) ले ब्याटिङ प्रशिक्षक ग्रान्ट फ्वावरको अवधि बढाएको छ । यसैगरी, फिटनेस ट्रेनर ग्रान्ट लुडेनको सम्झौता पनि पिसिबीले नवीकरण गरेको पाकिस्तानी एजेन्सी पिटिआईले जनाएको छ । पाकिस्तानी टोलीका मुख्य प्रशिक्षक माइक अर्थुसको सल्लाहमा पिसिबीले फ्लावर र लुडेनका प्रशिक्षण समय बढाएको हो ।
फ्लावर दुई वर्षदेखि आबद्ध
जिम्बावेका लिजन्ड ब्याट्सम्यान फ्लावर लगातार दुई वर्षदेखि पाकिस्तान टिमसँग आबद्ध छन् । यसअघि उनले लामो समय इंग्ल्यान्डको ब्याटिङ प्रशिक्षकका रूपमा काम गरेका थिए । पिसिबीले फ्लावरको कार्यशैली मन परेको जनाएको छ । ‘फ्लावरको आगमनपछि पाकिस्तानको ब्याटिङमा सुधार आएको छ,’ पिसिबीले सोमबार जारी गरेको विज्ञप्तिमा भनिएको छ, ‘हामी उनलाई एक वर्ष अझै राख्छौँ ।’
इंग्ल्यान्डको रणनीति बुझ्न सजिलो
इंग्ल्यान्ड भ्रमणको तयारीमा रहेको पाकिस्तानले फ्लावरको सहयोगमा इंग्ल्यान्डको ब्याटिङ र अन्य रणनीति थाहा पाउन सजिलो हुने पिसिबीको बुझाइ छ । चार वर्ष इंग्लिस टोलीको विशेषज्ञ ब्याटिङ प्रशिक्षणका रूपमा काम गरेका फ्लावरले इंग्लिस कन्डिसनअनुसार पाकिस्तानी ब्याट्सम्यानलाई सहज बनाउन अपेक्षा पिसिबीले लिएको छ । ‘फ्लावरले इंग्ल्यान्डमा लामो समय बिताए, त्यो अनुभव हाम्रा खेलाडीसँग बाँड्ने विश्वास छ,’ पिसिबीले विज्ञप्तिमा उल्लेख गरेको छ, ‘यसपटक हामी इंग्ल्यान्डमा राम्रो नतिजा निकाल्ने विश्वासका साथ जाादै छौँ ।’
इन्जमाम र मिस्वाह असफल
पाकिस्तानले ब्याटिङ सुधार्न पूर्वकप्तानद्वय इन्जमान उलहक र जाभेद मियाँदादलाई पनि ब्याटिङ प्रशिक्षकका रूपमा प्रयोग गरेको थियो । तर, दुवैले पाकिस्तानको ब्याटिङ सुधार्न सकेनन् । मियाँदाद र इन्जमानको प्रशिक्षणमा पाकिस्तानी ब्याट्सम्यानले ब्याटिङ सुधार्न सकेनन् । अहिले फ्लावरको प्रशिक्षणमा ब्याट्सम्यानले औसतमा ४१ रन बटुलिरहेका छन् ।
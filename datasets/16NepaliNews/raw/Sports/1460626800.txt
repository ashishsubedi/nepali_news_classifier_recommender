
﻿एजेन्सी
मड्रिड । साबिकको बिजेता बार्सिलोना च्याम्पियन्स लिग फुटबलको क्वाटरफाइनलबाटै बाहिरिएको छ । क्वाटरफाइनलको दोस्रो लेगमा बुधबार राती चिरपरिचित प्रतिद्वन्दी एथ्लेटिको मड्रिडसँग २–० ले पराजित भएपछि समग्रमा ३–२ को हार बेहोर्दै बार्सिलोना प्रतियोगिताबाट बाहिरिएको हो ।
घरेलु मैदानमा भएको पहिलो लेगमा बार्सिलोनाले एथ्लेटिको मड्रिडलाई २–१ ले पराजित गरेको थियो । तर, स्टार खेलाडीले भरिएको बार्सिलोनाले दोस्रो लेगमा त्यो अग्रता जोगाउन सकेन र क्वाटरफाइनलबाटै बाहिरिएको हो । बार्सिलोना च्याम्पियन्स लिगका पछिल्ला ११ खेलमा पहिलो पटक पराजित भएको हो ।
एथ्लेटिको मड्रिडको जितमा नायक बने एन्टोनियो ग्रिजम्यान । दोस्रो लेगमा ग्रिजम्यानले दुई गोल गरेपछि बार्सिलोना क्वाटरफाइनलबाट बाहिरिन बाध्य भयो । घरेलु मैदानमा ग्रिजम्यानले ३६ औं मिनेटमा गोल गर्दै टोलीलाई सुरुवाती अग्रता दिलाए । पहिलो हाफमा १–० ले अग्रता लिएको एथ्लेटिकोका लागी ८८ औं मिनेटमा पेनाल्टीबाट ग्रिजम्यानले दोस्रो गोल गरे । त्यसपछि दुवै टोलीबाट गोल हुन् सकेन र एथ्लेटिको मड्रिडको पक्षमा गयो ।
योसंगै च्याम्पियन्स लिगको सेमिफाइनल पुग्ने चार टोलीको टुङ्गो लागेको छ । यससस्करण स्पेनबाट दुइ क्लब रियल मड्रिड र एथ्लेटिको मड्रिडले सेमिफाइनल यात्रा तय गर्दा जर्मनबाट वायर्न म्युनिख र इन्ग्लिश क्लब म्यानचेस्टर सिटिले पनि अन्तिम चारमा स्थान बनाएको छ ।
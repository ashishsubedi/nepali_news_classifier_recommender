
﻿आयोजक चिली कोपा अमेरिका फुटबल प्रतियोगिताको फाइनमा प्रवेश गरेको छ । मंगलबार बिहान भएको पहिलो सेमिफाइनल खेलमा १० खेलाडीमा सिमित भएको पेरुलाई २ १ ले पराजित गर्दै चिली पहिलो पटक कोपा अमेरिकाको उपाधि नजिक पुगेको हो । २० औं मिनेटमा डिफेन्डर कार्लोस जामब्रानो रातो कार्ड खाँदै मैदानबाट बाहिरिएपछि पेरु १० खेलाडीमा सिमित भएको थियो ।



जामब्रानोले चाल्र्स अरांगेजको ढाडमा खुट्टाले हानेपछि रेफ्रिले उनलाई सिधै रातो कार्ड देखाएका थिए । चिलीका लागि ४२ औं मिनेटमा एडवार्डो भर्गासले गोल गर्दै सुरुवाती अग्रता दिलाए । पहिलो हाफमा १ ० को अग्रता लिएको चिलीका लागि खेलको ६० औं मिनेट असहज बन्यो । बल क्लियर गर्ने क्रममा चिलीका ग्यारी मेडलले आफ्नै पोस्टमा बल प्रहार गरी गोल गरे । ग्यारीले गरेको आत्मघाती गोलपछि खेल १ १ को बराबरीको अवस्थामा पुग्यो ।

तर ६४ औं मिनेटमा भर्गासले व्यक्तिगत दोस्रो गोल गर्दै चिलीलाई २ १ को अग्रता दिलाए । खेलमा त्यसपछि गोल हुन सकेन र पेरुलाई २ १ ले पराजित गर्दै चिली २८ वर्षपछि कोपा अमेरिकाको फाइनलमा प्रवेश ग& यो । चिलीले अब उपाधिका लागि अर्जेन्टिना र पाराग्वेबीच हुने सेमिफाइनलको विजेतासँग आउँदो शनिबार खेल्नेछ ।

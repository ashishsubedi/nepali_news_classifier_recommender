
﻿
एजेन्सी मिलान, २० माघ 
इन्टर मिलानका प्रशिक्षक रोबर्टाे मान्सिनीलाई खराब आचरण देखाएको भन्दै कारबाही गरिएको छ । गत आइतबार राति भएको मिलान डर्बीमा मान्सिनीले विपक्षी खेलाडीमाथि अभद्र व्यवहार देखाएका थिए ।
पाँच हजार युरो जरिवाना
मान्सिनीलाई फुटबल संघले पाँच हजार युरो (५ लाख ९३ हजार रुपैयाँ) जरिवाना गरेको छ । इंग्लिस क्लब म्यानचेस्टर सिटीका पूर्वप्रशिक्षक मान्सिनीलाई एक खेलको प्रतिबन्धसमेत लगाइएको छ ।
पेनाल्टी नपाएको झोक
डर्बी भिडन्तमा पेनाल्टी अपिल गर्ने क्रममा मान्सिनी आक्रोशित बनेका थिए । एसी मिलानका गोलकिपर डोर्नारुम्बाले इन्टरका स्ट्राइकर इडरलाई लडाएका थिए । त्यसपछि मान्सिनीले पेनाल्टीको अपिल गर्दै अभद्र व्यवहार देखाएका थिए । अभद्र व्यवहार देखाएपछि उनलाई रेफ्रीले प्रशिक्षक बक्सबाट बाहिर पठाएका थिए । डर्बी भिडन्तमा इन्टरले ३–० को हार व्यहोर्‍यो ।
टेलिभिजन प्रस्तोतालाई गाली
इटालियन सिरी एको अनुशासन कमिटीले मान्सिनीले फोर्थ अफिसियलमाथि अभद्र व्यवहार तथा दर्शकमाथि असुहाउँदो प्रस्तुति देखाएको भन्दै कारबाही गरेको जनाएको छ । मान्सिनीले टेलिभिजन प्रस्तोतालाई समेत गाली गरेका थिए । खेलपछिको अन्तर्वार्तामा आफ्नो कुरा बाहिर नल्याएको भन्दै आक्रोशित भए ।
इन्टरको खराब फर्म
बुधबार चिइभोविरुद्ध हुने खेलमा मान्सिनी प्रशिक्षकको भूमिकामा देखिनेछैनन् । अघिल्लो सिजन युरोपियन च्याम्पियन्स लिगमा छनोट हुन असफले इन्टरले पछिल्लो चार लिग खेल जितेको छैन । इन्टरले लिगमा तेस्रो स्थानसमेत हात पार्न नसक्ने खतरा बढ्दै गएको छ । चौथो स्थानमा रहेको इन्टर शीर्ष स्थानको नापोलीभन्दा ९ अंकले पछि छ । कोपा इटालियाको सेमिफाइनलको पहिलो लेगमा इन्टरलाई युभेन्टसले ३–० ले हराएको थियो ।
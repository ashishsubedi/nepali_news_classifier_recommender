
﻿२२ फागुन, धनगढी । सगरमाथा सिमेन्ट धनगढी क्रिकेट लिग (डिसिएल) ३ मा टिम चौराहाले विजयी सुरुवात गरेको छ ।शनिबार भएको प्रतियोगिताको उद्घाटन खेलमा चौराहाले टिम हसनपुरमाथि ७ विकेटको शानदार जित हात पार्‍यो ।
हसनपुरले दिएको ७२ रनको सामान्य लक्ष्य चौराहाले ११.५ ओभरमा मात्र ३ विकेटको क्षतिमा पुरा गर्‍यो । चौराहाका लागि ओपनर विपिन रावलले १२ बलमा २० रन बनाए । त्यस्तै दीपेन्द्र थापाले अविजित १९ रन बनाए । बलिङतर्फ हसनपुरका कप्तान बिक्रमपंहि ठगुन्नाले २ विकेट लिएपनि टोलीलाई हारबाट जोगाउन सकेनन् ।
यसअघि टस जितेर ब्याटिङ गर्ने निर्णय गरेको हसनपुरले निर्धारित २० ओभरमा ७१ रनमात्र बनाउन सक्यो । ११ रनमै पहिलो विकेटका रुपमा प्रकाश थापालाई गुमाएको चौराहाले लगत्तै सुबोध ऐरलाई ३ रनमै गुमाएपछि टीम दबावमा देखियो । लगत्तै अर्का ओपनर बसन्त सिंह कार्की ४ रनमा आउट भए । अनुभवी ब्याट्सम्यान विनोद लामाले १६ रनमात्र बनाउन सके ।
बलिङतर्फ म्यान अफ द म्याच समेत बनेका अमन पन्थीले ४ ओभरमा १ मेडनसहित ११ रन खर्चेर ३ विकेट लिए । त्यस्तै सोनी तामांग र अर्जुन साउँदले समान २ विकेट लिदा पदम केसी र किरण कुमार ठगुन्नाले १ विकेट लिए ।
म्यान अफ द म्याच अमन पन्थीले पाँचहजार नगद पुरस्कार पाए । प्रतियोगितामा आइतबारका खेलहरु टिम क्याम्पसरोड र टिम अत्तरिया तथा दिउँसो टिम हसनपुर र टिम सन्तोषी टोल विच हुनेछ ।
यस अघि सुदुरपश्चिमका प्रहरी नायब महानिरिक्षक विजय भट्टले प्रतियोगिताको उद्घाटन गरेका थिए । चैत्र १३ गतेसम्म चल्ने प्रतियोगितामा सुदूरपश्चिमका ५ व्यवसायिक क्लवहरुबीच प्रतिस्पर्धा हुनेछ ।
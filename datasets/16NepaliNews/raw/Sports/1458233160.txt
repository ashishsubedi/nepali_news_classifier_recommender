
﻿४ चैत, काठमाडौं । बाह्रौं राष्ट्रव्यापी कृष्णमोहन स्मृति खुल्ला व्याडमिन्टन प्रतियोगिता चैत २१ गतेबाट हुने भएको छ ।
२६ गतेसम्म संचालन हुने यस प्रतियोगितामा कूल ११ इभेन्ट्स समावेश गरिएको छ । प्रतियोगिताका खेलहरु बीडब्लुएफ र बीएसीको नियमअनुसार संचालन गरिनेछ । यस पटकदेखि प्रतियोगिताको मुख्य खेल तालिकामा प्रवेश गर्न पूर्व रेङ्किङ्ग खेलाडीहरु बाहेक अन्य खेलाडीहरुले क्वालिफाईङ्ग राउन्ड खेल्नुपर्नेछ ।
राष्ट्रिय स्तरको प्रतियोगितामा भाग लिने खेलाडीले एकल इभेन्ट्समा पाँच सय रुपैयाँ तथा युगल इभेन्ट्समा एक हजार रुपैयाँ तिरेर आवेदन र्फम भर्नुपर्ने हुन्छ ।
भेन्ट्रान्स इभेन्ट्स तथा मास्टर इभेन्ट्समा भाग लिने खेलाडीहरुले पुरुष एकल तथा पुरुष युगल इभेन्ट्सहरुमा भाग लिन नपाउने व्यावस्था गरिएको सशस्त्र प्रहरी बल केन्द्रीय खेलकुद समितिका अध्यक्ष सशस्त्र प्रहरी अतिरिक्त महानिरीक्षक सिंहबहादुर श्रेष्ठले बताए ।
यस्तै आठौ सहवीर स्मृति खुल्ला लनटेनिस प्रतियोगिता चैत्र २१ गतेबाट हुनेछ । यसमा कुल १४ इभेन्ट्स समावेश गरिएको छ । कुनैपनि एकल इभेन्ट्समा एक हजार रुपैयाँ तथा युगल इभेन्ट्समा एक हजार पाँच सय रुपैयाँ तिरेर आवेदन र्फम भर्नुपर्ने हुन्छ । प्रतियोगिताका खेलहरु आइटीएफ र एएनएलटिएको नियमअनुसार संचालन हुनेछ ।
यस्तै चैत १५ गतेबाटसशस्त्र प्रहरी महानिरीक्षक तेस्रो राष्ट्रिय खुल्ला महिला भलिबल प्रतियोगिता संचालन हुने भएको छ । उपत्यका बाहिरबाट सहभागी हुन आउने टिमलाई भत्ता र आउने जाने बस भाडा दिइने अतिरिक्त महानिरीक्षक श्रेष्ठले जानकारी दिए ।
महिला भलिबल प्रतियोगिता संचालनका लागि नेपाल भलिबल संघले केहि खेल सामाग्री समेत प्रदान गरेको छ ।

﻿एजेन्सीलन्डन, ६ जेठ
स्ट्राइकर वाइन रुनीले म्यानचेस्टर युनाइटेडको घरेलु मैदान ओल्ड ट्राफोर्डमा सयौँ गोल संख्या पूरा गरेका छन् । सन् २००४ मा म्यानचेस्टरसँग आबद्ध भएका रुनीले बुधबार राति प्रिमियर लिगअन्तर्गत बाउर्नेमाउथविरुद्ध गोल गर्दै सयौँ गोलको कीर्तिमान राखेका हुन् । प्रिमियर लिगकै अन्तिम खेलमा म्यानचेस्टरले वाउर्नेमाउथलाई ३–१ ले हरायो ।
जितका बाबजुद म्यानचेस्टरले युरोपियन च्याम्पियन्स लिगमा स्थान बनाउन सकेन । म्यानचेस्टर सिटी र म्यानचेस्टर युनाइटेडले समान ६६ अंक जोडेका छन् । गोलअन्तरमा सिटी चौथो स्थानमा रहँदै च्याम्पियन्स लिगको टिकट पक्का गर्‍यो । युनाइटेड ६६ अंकका साथ पाँचौँ स्थानमा सीमित भएको छ ।थियरी अगाडि
इंग्लिस प्रिमियर लिगमा आर्सनलका पूर्वखेलाडी थियरी हेनरीको नाममा एकै मैदानमा सर्वाधिक गोल कीर्तिमान छ । उनले तत्कालीन आर्सनलको घरेलु मैदान हिवुरीमा १ सय १४ गोल संख्याको कीर्तिमान राखेका छन् । म्यानचेस्टरका कप्तान रुनीले बाउर्नेमाउथविरुद्ध मध्यान्तर हुनुभन्दा दुई मिनेटअघि गोल गर्दै आफ्नो नाममा फरक रेकर्ड राखे । घरेलु मैदानमा सर्वाधिक गोल गर्दै खेलाडीको सूचीमा रुनी दोस्रो स्थानमा छन् ।१२ वर्षको यात्रा
इंग्लिस टोलीका समेत कप्तान रहेका रुनी १२ वर्षदेखि लगातार म्यानचेस्टरमा आबद्ध छन् । तत्कालीन म्यानचेस्टरका प्रशिक्षक एलेक्स फर्गुसनले रुनीलाई एभर्टनबाट २ लाख ७० लाख पाउन्डमा अनुबन्ध गरेका थिए । यस क्रममा रुनीले पाँचपटक प्रिमियर लिग र दुईपटक लिग कप उपाधि जितेका छन् । फर्गुसनकै प्रशिक्षणमा रुनीले एक–एकपटक युरोपियन च्याम्पियन्स लिग तथा फिफा क्लब विश्वकप फुटबल प्रतियोगिताको उपाधि जिते । ओल्ड ट्राफोर्डमा रुनीको पहिलो गोल २४ अक्टोबर २००४ मा आर्सनलविरुद्ध भएको थियो । ओल्ड ट्राफोर्डमा डेब्यु गोल गर्दा उनले १९औँ जन्मोत्सव मनाएका थिए ।एस्टन भिल्लाविरुद्ध ९ गोल
ओल्ड ट्राफोर्ड मैदानमा रुनीले एस्टन भिल्लाविरुद्ध सर्वाधिक ९ गोल गरेका छन् । एस्टन भिल्ला रेलिगेसनमा परिसकेको छ । यसकारण अर्को सिजन रुनीले भिल्लाविरुद्ध आफ्नो गोल संख्या बढाउन सक्दैनन् । रुनीले निरन्तरमा रूपमा आर्सनल, फुह्याम तथा न्युकासलविरुद्ध गोल गरिरहेका छन् । ३० वर्षीय रुनीलाई थियरीको कीर्तिमान भंग गर्न १५ गोल आवश्यक छ ।
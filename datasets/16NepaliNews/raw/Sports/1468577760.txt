
﻿एजेन्सी म्याड्रिड, ३१ असार
स्पेनिस क्लब रियल म्याड्रिडले ब्राजिलियन स्ट्राइकर नेमार जुनियरलाई कीर्तिमानी प्रस्ताव राखेको थियो तर नेमारले म्याड्रिडको प्रस्ताव स्विकारेनन् । उनले आफ्नो आइकन लियोनल मेसी खेल्ने क्लब बार्सिलोनालाई रोजे । नेमारले अनुबन्धको रकम वास्ता नै नगरी बार्सिलोनासँग आबद्ध भए । यो तीन वर्षअघिको कुरा थियो । ब्राजिलियन क्लब सान्तोसबाट बार्सिलोना पुगेका नेमार अहिले विश्वकै चर्चित स्ट्राइकरमा पर्छन् ।
पहिलो गेममा डराए
तीन सिजन बार्सिलोनामा बिताएका नेमारले पहिलोपटक स्टार खेलाडीसँगको अनुभव सेयर गरेका छन् । उनले पहिलोपटक अर्जेन्टिनी र बार्सिलोनाका प्लेमेकर मेसीलाई देख्दा आफू डराएको बताएका छन् । ‘जब मैले ड्रेसिङ रुममा मेसीलाई देखेको थिएँ त्यसवेला म निकै डराएँ,’ म्याड्रिडबाट प्रकाशित हुने एल मार्कासँग कुराकानी गर्दै नेमारले भने, ‘अझ पहिलो डेब्यु खेलमा म झनै नर्भस थिएँ ।’ बिस्तारै स्टार खेलाडीसँग घुलमिल भएपछि आत्मविश्वास बढेको उनको भनाइ छ ।
अल्भास सहयोगी
सुरुवाती दिनमा नेमारलाई सहयोग गर्ने ड्यानी अल्भास थिए । त्यसवेला अल्भास नेमारका रुम पार्टनर थिए । अल्भासले अन्य खेलाडीसँग नजिकिन सहयोग गरेको नेमारले जनाएका छन् । ‘बार्सिलोनामा पहिलो साथी बनाएको नै अल्भास हुन्, उनले मलाई आत्मविश्वासी बनाए,’ तीन वर्षअघिको क्षण सम्झँदै नेमारले भने, ‘जब मैले मेसीसँग कुरागर्न सकिनँ ।’
आइकनबीच पहिलो दिन
प्रशिक्षक एन्रिकले नेमारलाई पहिलो खेलमा सुरुवाती लिस्टमा राखेनन् । तर, युवा खेलाडीको मनोबल उच्च पार्न प्रशिक्षक नेमारलाई
ड्रेसिङ रुममा अन्य खेलाडीसँग कुराकानी गर्न छुट दिए । ड्रेसिङ रुममा विश्वकै चर्चित खेलाडी मेसी, सावी, एन्ड्रिस इनिस्टा, जेरार्ड, पिक्यु र अल्भास बसेका थिए । डे«सिङ रुममा उनीहरूलाई देख्दा नेमार ट्वाल्ल परे । उनी भन्छन्, ‘जब म ड्रेसिङ रुमभित्र छिरेको थिएँ, ती स्टार खेलाडीहरू आपसमा छलफल गरिरहेका थिए, म एकछिन वाल्ल परेँ र आत्तिएँ, उनीहरू मेरो आइकन हुन् ।’
स्टारबाट धेरै सिकेँ
नेमारले बार्सिलोनाका स्टार खेलाडीबाट धेरै पक्ष सिक्न पाएको जानकारी दिएका छन् । ‘स्टार खेलाडीबीच रहँदा मैले धेरै कुरा सिक्ने अवसर पाएँ,’ उनले भने, ‘त्यहाँ नाम चलेका खेलाडीहरूले हामीजस्ता भर्खरका युवा खेलाडीलाई माया र सहयोग गर्छन् ।’ अन्तर्वार्ताका क्रममा उनले मेसी र लुइस सुआरेजबीचको सम्बन्ध राम्रो भएको बताएका छन् । ‘हामी तीन खेलाडीबीचको सम्बन्ध निकै राम्रो छ,’ उनले भने ।
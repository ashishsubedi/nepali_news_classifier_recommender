
﻿
एजेन्सीलन्डन, २० पुस
इंग्लिस प्रिमियर लिगको साबिक विजेता चेल्सीले आइतबार क्रिस्टिल प्यालेसलाई ३–० ले हराएको छ । चेल्सीको जितमा ओस्कारले २९औँ, विलियमले ६०औँ र डिएगो कोस्टाले ६६औँ मिनेटमा गोल गरेका थिए । जितसँगै चेल्सी १४औँ स्थानमा उक्लेको छ । चेल्सीले रेलिगेसन जोनमा ६ अंकको दूरी राखेको छ । शीर्ष चार स्थानमा प्रवेश गर्न चेल्सीलाई १२ अंक चाहिन्छ।
इंग्लिस प्रिमियर लिगमा आर्सनलले दुई अंकको अग्रता लिएको छ । शनिबार राति आर्सनलले न्युकासललाई १–० ले हराउँदै शीर्ष स्थानमा लिसेस्टरसँग दुई अंकको अग्रता लिएको हो । आर्सनलको जितमा लाउरेन्ट कोसियानीले खेलको ७२औँ मिनेटमा निर्णायक गोल गरेका थिए । आर्सनलले २० खेलबाट ४२ अंक जोडेको छ । दोस्रो स्थानमा रहेको लिसेस्टर बोर्नमाउथसँग गोलरहित बराबरीमा रोक्यो । लिसेस्टरले ४० अंक बटुलेको छ ।
यसैगरी, पूर्वविजेता म्यानचेस्टर सिटीले वाटफोर्डलाई २–१ ले हराएको छ । खेलको ८१औँ मिनेटसम्म १–० ले पछि रहेको सिटीले तीन मिनेटभित्र दुई गोल गर्दै महत्त्वपूर्ण तीन अंक हात पारेको हो । खेलको ५५औँ मिनेटमा कालारोभले आत्मघाती गोल गर्दा वाटफोर्ड १–० ले अघि रह्यो ।
खेलको ८२औँ मिनेटमा याया टाउरेले सिटीलाई १–१ को बराबरीमा ल्याए । खेलको ८४औँ मिनेटमा सर्जियो अगुएरोले हेडिङ गोल गर्दै सिटीलाई २–१ को रोमाञ्चक जित दिलाए । जितसँगै सिटीले २० खेलबाट ३९ अंक बटुल्दै तेस्रो स्थान बलियो बनायो । अर्को खेलमा म्यानचेस्टर युनाइटेडले स्वान्सीलाई २–१ ले निराश पार्‍यो । घरेलु मैदानमा युनाइटेड १–० ले अगाडि रह्यो ।
खेलको ४७औँ मिनेटमा मार्टियलले युनाइटेडलाई १–० को अग्रता दिलाए । खेलको ७०औँ मिनेटमा सिगुडसनले स्वान्सीलाई १–१ को बराबरीमा पुर्‍याए । त्यसपछि कप्तान वायन रुनीले खेलको ७७औँ मिनेटमा गोल गर्दै युनाइटेडलाई २–१ को जित दिलाए । युनाइटेड ३८ अंकका साथ पाँचौँ स्थानमा छ ।

﻿
काठमाडौं/ नेपालले आइसिसी यू–१९ विश्वकप क्रिकेटको सेमिफाइनलमा पुगेर इतिहास बनाउने अवसर गुमाएको छ । बंगलादेशमा भइरहेको यू–१९ विश्वकपअन्तर्गत शुक्रबार भएको पहिलो क्वार्टरफाइनलमा घरेलु टोली बंगलादेशसँग ६ विकेटले पराजित भएपछि नेपाल क्वार्टरफाइनलमै रोकिएको हो । नेपालले दिएको २ सय १२ रनको लक्ष्य बंगलादेशले ४ विकेटको क्षतिमा १० बल बाँकी छँदा पार गर्‍यो । त्यसअघि नेपालले निर्धारित ओभरमा ९ विकेट गुमाएर २ सय ११ रन जोडेको थियो ।जाकिर र मेहदी नेपालको जितमा बाधक
बंगालदेशको मिरपुरस्थित शेरेबंगाला राष्ट्रिय रंगशालामा घरेलु टोलीलाई जित दिलाउन विकेटकिपर ब्याट्सम्यान जाकिर हसन र कप्तान मेहदी हसनले १ सय १७ रनको महत्त्वपूर्ण साझेदारी गरे । २९औँ ओभरमा पिचमा आएका महेदीले पाँचौँ विकेटका लागि जाकिरसँग महत्त्वपूर्ण साझेदारी गरेका थिए । हसनले नटआउट ७७ र मेहदीले नटआउट ५५ रनको योगदान गरेका थिए ।नेपाली बलर सुरुवातमै हावी
सामान्य रनको लक्ष्य पछ्याएको बंगलादेशलाई नेपाली बलरले सुरुवातमै दबाबमा राखे । सातौँ ओभरमा बंगाली ओपरन सैफ हसनलाई सुनील धमलाले बोल्ड गरेपछि बंगलादेश दबाबमा आयो ।
बंगलादेशले २० ओभरमा २ विकेट गुमाउँदा ६३ रन मात्र जोड्न सक्यो । त्यसक्रममा सुशील कँडेलले अर्का बंगाली ओपनर पिनाक घोषलाई रनआउट गरेका थिए । सुनीलले जार्याक शिखलाइ एलबिडब्लूको धरापमा पारेका थिए ।नेपालको खराब ओपनिङ
टस जितेर पहिले ब्याटिङ गरेको नेपालको ओपनिङ सधैँझैँ खराब रह्यो । ओपनर सन्दीप सुनार ७ रनमा आउट भएपछि क्रिजमा आएका योगेन्द्रसिंह कार्की १ रनमै पेवेलियन फर्के । त्यसपछि सुनील धमला र कप्तान राजु रिजालले ४२ रनको साझेदारी गर्दा नेपाललाई राहत मिल्यो । धमला २५ रनमा रनआउटको सिकार बने ।राजुले बनाए इतिहास
नेपालका कप्तान राजुले यू–१९ क्रिकेटमा ७२ रन बनाउँदै व्यक्तिगत उच्च स्कोर बनाउने इतिहास बनाए । राजुले ८० बल खेल्दा ८ चौका र १ छक्का प्रहार गरे । यू–१९ क्रिकेटमा यसअघि वसन्त रेग्मीले बनाएको ६६ रन उच्च स्कोर थियो ।नेपालको दुर्भाग्य : चार रनआउट
नेपालका चार ब्याट्सम्यान रनआउटको सिकार भए । नेपालका ओपनर धमला, कप्तान रिजाल, कुशल भुर्तेल र सुशील कँडेल रनआउटको सिकार भए । भुर्तेल १४ रन र २ रन बनाएका कँडेल इनिङको अन्तिम बलमा रनआउट भएका थिए । त्यसअघि नेपालका लागि आरिफ शेख (२१), राजवीर सिंह (९) र दीपेन्द्रसिंह ऐरीले (२२) रनको योगदान गरे । प्रेम तामाङ २२ रनमा अविजित रहे ।
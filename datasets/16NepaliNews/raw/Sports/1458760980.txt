
﻿दिल्ली । भारतमा जारी आइसीसी टि–ट्वान्टी विश्वकप क्रिकेट अन्तर्गत बुधबार इंग्ल्यान्डले अफगानिस्तानलाई १५ रनले पराजित गरेको छ ।
इंग्ल्यान्डले दिएको १ सय ४३ रनको विजयी लक्ष्य पछ्याएको अफगानिस्तान निर्धारीत २० ओभरमा ९ विकेट गुमाएर १ सय २७ रनमा समेटियो ।
अफगानिस्तानका लागि साफीकउल्लाहले अविजित ३५ रन जोडेपनि जीत दिलाउन सकेन । त्यस्तै उसका समीउल्लाह शेनवारीले २२, नुर अली जार्डनले १७ रन जोडे । अफगानिस्तानलाई सस्तैमा रोक्न इंग्ल्यान्डका डेभिड विली, एडिल रसिदले २–२ विकेट लिएका थिए ।
यसअघि टस जितेर पहिले ब्याटिङ गरेको इंल्याण्डले निर्धारित २० ओभरमा ७ विकेट गुमाएर १ सय ४२ रन बनाएको थियो । खराब सुरुवात गरेको इंग्ल्यान्डले ८५ रन जोड्दा ७ विकेट गुमाएको थियो । तर, मोइन अली र डेभिड वाइलीले आठौं विकेटका लागि अविजित ५७ रनको साझेदारी गरेसँगै इंग्ल्यान्डले मध्यम योगफल बनाउन सक्यो । अलीले ३३ बलमा ४१ तथा वाइलीले १७ बलमा २० रनको योगदान दिए । अफगानिस्तानका रसिद खान र मोहम्मद नाबीले समान २–२ विकेट लिए ।
जीतसँगै इंग्ल्यान्ड समूह १ को दोस्रो स्थानमा उक्लिएको छ । उसले तीन खेलमा दुई जीत र एक हार बेहोर्दै ४ अंक जोडेको छ । र, सेमिफाइनल सम्भवाना कायम राखेको छ । यता, विश्वकपमा पहिलो पटक दोस्रो चरण पुगेको अफगानिस्तान लगातार तीन हार बेहोर्दै तालिकाको पुछारमा छ । विश्वकप अन्तर्गत बुधबार राती आयोजक भारत र बंगलादेश भिड्दै छन् । एजेन्सी
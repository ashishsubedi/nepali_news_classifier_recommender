
﻿काठमाडौं । अखिल नेपाल फुटबल संघ एन्फाले निलम्बित गरेका आफ्ना उपाध्यक्ष लगायतका चार पदाधिकारीलाई पुनर्वहाली गरेको छ । सातदोबाटोस्थित एन्फा कम्प्लेक्समा बुधबार बसेको एन्फा कार्यसमिति बैठकले उपाध्क्ष त्रय कर्मा छिरिङ शेर्पा, विजय नारायण मानन्धर, किशोर राई र सदस्य पंकज नेम्वाङलाई पुनर्वहाली गरेको हो ।
“फिफाको निर्देशनअनुसार हामीले आजको बैठकले विभिन्न निर्णय गरेका छौं । निलम्बनमा पर्नु भएका पदाधिकारीहरुलाई पुनर्वहाली गरेका छौं,” बैठकपछि एन्फाका कार्यकारी अधिकृत सीईओ इन्द्रमान तुलाधरले बाह्रखरीसँग भने, “अब हामीले उहाँहरुलाई सके आजै नत्र भोलिसम्म पुनर्वहाली गरेको पत्र पठाउछौं ।” त्यस्तै सीईओ तुलाधरले निलम्बित पदाधिकारीहरुलाई पुनर्वहाली गरेको पत्र फिफा समक्ष पठाउने समेत बताए ।
एन्फाले गत वर्षको असोजमा कार्यसमिति बैठकमा लगातार ४ पटक अनुपस्थित रहेको भन्दै उपाध्क्षत्रय शेर्पा, मानन्धर र राई तथा सदस्य नेम्वाङलाई निलम्बन गरेको थियो । त्यसपछि उपाध्क्ष त्रय कर्मा छिरिङ शेर्पा समूहले बिधान विपरित कारबाही गरेको भन्दै एन्फा विरुद्ध लगातार आन्दोलन गर्दै आएको थियो । तर, विश्व फुटबलको सर्वोच्च सस्था फिफाले गत वैशाखमा एन्फालाई तत्काल बर्खास्त गरेको पदाधिकारीलाई पुनर्वहाली गर्न र अध्यक्षका लागि निर्वाचन गर्न निर्देशन दिएको थियो । तर, एन्फाले फिफाले जेठ १० गते भित्र निलम्बनमा परेका पदाधिकारीलाई पुनर्वहाली गर्न निर्देशन दिएको भए पनि एन्फाको बिधानअनुसार बोर्ड बैठक बस्न १४ दिन लाग्ने भन्दै फिफासँग समय थप माग गर्दै बुधबारको बैठकले पुनर्वहाली गरेको हो ।
बुधबार बसेको एन्फाको बैठकमा निलम्बित भएका पदाधिकारीको स्थानमा मनोनित गरिएको पदाधिकारीहरुको राजीमाना समेत स्वीकृत गरेको छ । “आजको बैठकले अन्य केहि थप निर्णयहरु समेत गरेको छ । जसमा हामीले मनोनयन गरेका केही पदाधिकारीहरुको राजीमाना समेत स्वीकृत गरेका छौं,” तुलाधरले भने । एन्फाले शेर्पा समूहलाई निलम्बित गरेपछि मणि कुवर, वीरबहादुर खड्का र सन्तोष बानियाँलाई उपाध्यक्ष र अरुणमान जोशीलाई सदस्यमा मनोनित गरेको थियो ।
यस्तै बुधबार बसेको बैठकले उपाध्क्ष त्रय शेर्पा लगायतले आफूहरुलाई बिधान विपरित बर्खास्त गरेको भन्दै अदालतमा दर्ता गराएको रिट फिर्ता लिनसमेत आग्रह गरेको छ । यता, उपाध्यक्ष शेर्पाले एन्फाले पुनर्वहाली गरेको पत्र पाएसँगै अदालतमा हालेको रिट फिर्ता लिने बताए ।
“हामी जुन कुरामा अदालत गएका छौं । आजबाट हाम्रो माग पुरा भएको छ,” बाह्रखरीसँग कुरा गर्दै शेर्पाले भने, “अब हामीले त्यो मुद्दा फिर्ता लिनुको विकल्प छैन ।” त्यस्तै शेर्पाले एन्फाको यस निर्णयले एन्फामा एक अध्याय सकिएको र अब एन्फा र नेपाली फुटबलको विकासमा अर्को अध्याय सुरु गर्नुपर्ने समय आएको बताए । शेर्पाले भने, “नेपाली फुटबलमा जुन विवाद थियो । अब बिस्तारै नयाँ दिशामा गैरहेको छ । हामीले फुटबलका लागि नयाँ अध्याय सुरु गर्नु पर्ने हुन्छ ।” एन्फाले निलम्बित गरेपछि शेर्पा समूहले पुनरावेदन अदालतमा मुद्दा दर्ता गराएका थियो । त्यो मुद्दा अझै विचाराधीन छ ।
यस्तै बुधबार बसेको एन्फाको बोर्ड बैठकले फिफाले निर्देशन गरेको रिक्त रहेको पदको निर्वाचनबारे पुनर्वहाली भएका पदाधिकारी र फिफासँगको छलफलपछि टुङ्गो लगाउने निर्णय भएको सीईओ तुलाधर बताए । “फिफाले हामीलाई अध्यक्ष पदका लागि साधारणसभाबाट निर्वाचन गर्न भनेको छ,” सीईओ तुलाधरले भने, “यस बिषयमा हामी पुनर्वहाली भएका पदाधिकारी र फिफासँग संयुक्त छलफल गरेर पाएक पर्ने समयमा गर्ने निर्णय गरेका छौं ।”
आर्थिक अनियमिताको आरोप लागेपछि तत्कालीन अध्यक्ष गणेश थापालाई फिफाले गत कात्तिकमा फुटबल गतिविधिमा संग्लग्न नहुने गरि १० वर्षका लागि निलम्बन गरेको थियो । साथै फिफाले थापालाई २० हजार स्वीस फ्रयांक अर्थात झण्डै २१ लाख रुपैयाँ जरिवानासमेत लगाएको थियो । एन्फामा झन्डै २१ वर्ष अध्यक्ष रहेका थापाले सन् २००९ र २०११ मा भएको फिफा कार्यकारी समितिको निर्वाचनमा व्यक्तिगत र पारिवारिक लाभ हुनेगरी घूस लिएको ठहर गर्दै फिफाको आचरण समितिले कारबाही गरेको थियो । त्यसपछि थापाले कारबाही फुकुवा गरिपाउँ भन्दै फिफामा अपिल गरेका थिए । तर, वैशाख ११ गते फिफाले थापाको अपिल खारेज गर्दै फिफा आचरण कमिटीले गरेको निर्णयलाई सदर गरेको थियो । थापा बर्खास्त भएपछि हाल एन्फा कार्यबाहक अध्यक्ष नरेन्द्र श्रेष्ठको नतृत्वमा रहेको छ ।
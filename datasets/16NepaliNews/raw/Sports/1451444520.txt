
﻿एजेन्सीलन्डन, १४ पुस
आर्सनल इंग्लिस प्रिमियर लिगको शीर्ष स्थानमा उक्लिएको छ । आर्सनलले सोमबार राति बोउर्नेमाउथलाई २–० ले हराउँदा सिजनकै पहिलोपटक शीर्ष स्थानमा उक्लिएको हो । आर्सनलले दोस्रो स्थानमा रहको लिसेस्टरविरुद्ध एक अंकको अग्रता लिएको छ । यसै साता आर्सनल साउथह्याम्पटनसँग ४–० ले स्तब्ध भएको थियो । आर्सनललाई उपाधिको दौडमा उभ्याउन स्ट्राइकर ग्राबिएल र मेसुत ओजिलले एक–एक गोल गरेका थिए ।
आर्सनलका गोलरक्षक पिटर चेकले आफ्नो नाममा इतिहास राखेका छन् । उनले इंग्लिस प्रिमियर लिगमा गोलरक्षकका रूपमा १७०औँ जित हात पारे । यसअघि चेल्सीका गोलरक्षक डेभिड जेम्सले पनि यस्तै रेकर्ड बनाएका थिए । आर्सनल सन् २००४ पछि उपाधि जित्ने अभियानमा छ ।
उत्कृष्ट फर्ममा रहेको आर्सनलले प्रिमियर लिग उपाधि खडेरी तोड्ने विश्वास रहेको प्रशिक्षक वेंगरले बताए । ‘मलाई विश्वास छ, यस्तै प्रदर्शन जारी भइरहे हामी लिग च्याम्पियन बन्नेछौँ,’ खेलपछि वेंगरले भने, ‘यसका लागि हामीले धैर्य गुमाउनु हुन्न ।’ प्रिमियर लिगमा आर्सनल पनि सफल क्लब हो ।
आर्सनलले १३ पटक लिग र १२ पटक एफए कप जितेको छ । बोउर्नेमाउथविरुद्धको खेलमा आर्सनलले २८औँ मिनेटमा ग्राबियलले अग्रता दिलाएका थिए । ओजिलको उत्कृष्ट कर्नरमा उनले हेडिङ गोल गर्दै आर्सनललाई १–० को अग्रता दिलाए । खेलका ६३औँ मिनेटमा ओजिलले आर्सनललाई २–० को स्थितिमा राखे । आर्सनलले १९ खेलबाट ३९ अंक जोडेको छ । लिसेस्टरको ३८ अंक छ ।म्यानचेस्टर र चेल्सी बराबरी
म्यानचेस्टर युनाइटेड र चेल्सीबीचको प्रतिस्पर्धा मैदानभित्र र बाहिर उत्तिकै रोमाञ्चक रह्यो । दुवै टोलीले गोलरहित बराबरी नतिजा निकाले । खेलको रोमाञ्चकता नै दुवै टोलीका प्रशिक्षकबीचको श्रेष्ठताको लडाइँ पनि थियो । चेल्सीका गुस हिडिक र म्यानचेस्टरका लुइस भानगालले निश्चित जित निकाल्ने उद्देश्यका साथ योजना बनाएका थिए । तर, दुवैका योजना सफल भएनन् ।
बराबरी नतिजाले चेल्सीलाई भन्दा म्यानचेस्टरलाई राहत पुर्‍याएको छ । लगातार तीन हारपछि म्यानचेस्टरले पहिलोपटक
एक अंक हात पार्‍यो । चेल्सीसँग पराजित हुँदा युनाइटेडका प्रशिक्षक भानगालको पद संकटमा पर्ने थियो । तर, कडा प्रतिद्वन्द्वी चेल्सीसँग अंक खोस्न सफल भएपछि भानगालका आलोचक चुप लागेका छन् ।
जोसे माउरिन्हो बर्खास्त भएपछि हिडिकको यो चेल्सी सम्हालेको तेस्रो खेल हो । चेल्सी र म्यानचेस्टरले पहिलो तथा दोस्रो हाफमा केही राम्रा अवसर गुमाए । म्यानचेस्टरले यस सिजनमा घरेलु मैदानमा छैटौँ गोलरहित बराबरी नतिजा निकाल्दा छैटौँ स्थानमै सीमित भएको छ । चेल्सीले रेलिगेसन जोन क्लबविरुद्ध तीन अंकको अग्रता लिएको छ । म्यानचेस्टरले ३० र चेल्सीले २० अंक जोडेका छन् ।
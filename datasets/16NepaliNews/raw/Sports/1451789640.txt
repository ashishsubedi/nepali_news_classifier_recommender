
﻿
एजेन्सीकरााची, १९ पुस
पाकिस्तानी टी–२० टोलीका कप्तान सहिद अफ्रिदीले पाँच वर्षपछि पाकिस्तानी राष्ट्रिय टोलीमा पुनरागमन गरेका मोहम्मद अमिरको स्वागत गरेका छन् । पाकिस्तानी क्रिकेट बोर्ड (पिसिबी)ले विवादास्पद रूपमा अमिरलाई एकदिवसीय र टी–२० टोलीमा अमिरलाई छनोट गरेको थियो । बायाँहाते फास्ट बलर अमिर न्युजिल्यान्ड सिरिजका लागि छनोट भएका हुन् ।
कप्तान अफ्रिदीले अमिरप्रति सहानुभूति देखाउँदै उनलाई गल्ती सच्याउने अवसर दिनुपर्ने बताए । अन्तर्राष्ट्रिय क्रिकेट जगत्मा अमिरको छवि जस्तो भए पनि उनलाई दोस्रोपटक मौका दिनुपर्ने अफ्रिदीले बताए । ‘हामी सबै मिलेर अमिरलाई मौका दिनुपर्छ, मानिसलाई गल्ती सच्याउने अवसर पनि दिनुपर्छ,’ उनले भने, ‘उनले इमानदारीपूर्वक राष्ट्रिय टोली र राष्ट्रको सेवा गर्नेछन् ।’
स्टार अलराउन्डर अफ्रिदीले अमिर टोलीमा फर्कंदा आफूलाई निकै खुसी लागेको प्रतिक्रिया दिएका छन् । ‘अमिरले टोलीमा स्थान बनाउँदा म निकै खुसी भएको थिएँ,’ उनले भने, ‘सिनियरले युवा खेलाडीलाई राम्रो बाटोतर्फ लगाउनुपर्छ, मेरो कर्तव्य पनि यही नै हो ।’
सन् २०१० को इंग्ल्यान्डविरुद्धको लर्डस् टेस्टमा स्पट फिक्सिङ गरेको आरोपमा अमिर पाँच वर्ष अन्तर्राष्ट्रिय क्रिकेट क्षेत्रमा प्रतिबन्धमा परेका थिए । फिक्सिङकै समयमा अमिरले गल्ती स्विकारेको अफ्रिदीले बताए । ‘त्यसवेला म पनि इंग्ल्यान्डमै थिएँ, अमिर आएर गल्ती गरेको स्विकारे,’ उनले भने, ‘गल्ती सच्याउने अवसर दिनुपर्छ, यही भावना मैले पनि राखेको छु ।’
यता, एकदिवसीय टोलीका कप्तान अजहर अली र पूर्वकप्तान मोहम्मद हफिजले अमिरको उपस्थितिप्रति विरोध गर्न छाडेका छैनन् । अफ्रिदीले दुवैका निजी अभिव्यक्ति भएको बताए । ‘अजहर र हफिजका अभिव्यक्तिको सम्मान गर्छु, पाकिस्तानी क्रिकेट टोली धेरैपटक फिक्सिङ काण्डमा मुछिएको छ, यसकारण विवादमा रहेका व्यक्ति टोलीमा राखिनु नहुने उनीहरूको भनाइ थियो,’ अफ्रिदीले भने, ‘वास्तवमा त्यो सत्य पनि हो, तर अमिरजस्ता प्रतिभाशाली क्रिकेटरलाई दोस्रो मौका दिनु नै पर्छ ।’

﻿नयाँ पत्रिका कास्की, ६ माघ
भारतीय सेनाको गोर्खा ब्रिगेड आहा–रारा गोल्डकपको क्वार्टरफाइनलमा प्रवेश गरेको छ । गोर्खा ब्रिगेडले एपिएफ क्लबलाई २—१ ले पराजित गदै अन्तिम आठको स्थान पक्का गरेको हो । गोर्खा ब्रिगेडको जितमा विक्रम राई र अजय तामाङले गोल गरे । गोर्खाका लागि विक्रमले खेलको ११औँ मिनेटमा १–० को अग्रता दिलाए । अजय तमाङको पासमा उनले गोल गरेका हुन् ।
खेलको २१औँ मिनेटमा एपिएफले खेल बराबरी गर्ने अवसर चुकायो । गणेश लावतीले सो अवसर खेर फाले । खेलको २५औँ मिनेटमा एपिएफका युवराज खड्काले प्रहार गरेको बल पहिलो बार हुँदै बाहिरियो । पहिलो हाफको अन्तिम मिनेटमा गोर्खा ब्रिगेडका विक्रमले गोल गर्न गरेको प्रयास सफल हुन सकेन ।
खेलको ५४औँ मिनेटमा लावतीले अर्को अवसर चुकाए । पहिलो रोजाइका ७ खेलाडीविना मैदान उत्रिएको एफिएफले खेलको ५५औँ मिनेटमा बराबरी गोल फर्कायो । प्रवीन स्याङतानले एपिएफका लागि बराबरि गोल गरे । श्याम नेपालीले दिएको पासलाई स्याङतानले डिबक्सभित्रबाट गोल गरेका थिए ।
गोर्खाले ८१औँ मिनेटमा दोस्रोपटक अग्रता लियो । अजय तामाङले टोलीको अग्रता दोब्बर बनाउँदै अघिल्लो चरणको यात्रा पक्का गरे । विक्रम राईले गरेको प्रहार एपिएफका गोलरक्षक विक्रम गुरुङको हातबाट फुस्किएपछि तामाङले बललाई जाली चुमाए । अब सेमिफाइनल प्रवेशका लागि गोर्खा ब्रिगेडले मनाङ मस्र्याङ्दी क्लबको सामना गर्नेछ । प्रतियोगिताअन्र्तगत आज जावलाखेल युथ क्लब र नेपाल आर्मी क्लबबीच खेल हुनेछ ।
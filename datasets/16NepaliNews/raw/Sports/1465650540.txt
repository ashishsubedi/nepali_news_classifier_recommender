
﻿एजेन्सीमेक्सिको, २९ जेठ 
युरो २०१६ को समूह ‘बी’ को पहिलो खेलमा वेल्स र स्लोभाकिया शनिबार राति भिड्दै छन् । दुवै टोलीका खेलाडी एउटै स्तरका भएकाले खेल प्रतिस्पर्धात्मक हुनेछ । मिडफिल्डर जोए लिडली टोलीमा फर्कनु वेल्सका लागि सुखद् खबर हो । अर्का मिडफिल्डर जोए एलन र फरवार्ड हल रोब्सनले पनि टोलीमा पुनरागमन गर्दा वेल्स बलियो भएको छ । स्लोभाकियाको टोलीमा राष्ट्रिय टोलीका सर्वाधिक गोलकर्ता रोबर्ट भिट्टेक छैनन् । भिट्टेकले चोटका कारण युरोकप गुमाएका हुन् । त्यसैले प्रशिक्षक जान कोजाकले एडम नेमेक र मिचल डुरिसमध्ये एकलाई फरवार्डको जिम्मेवारी दिनेछन् ।

दुवै टोलीबीच युरोकपमा पहिलोपटक प्रतिस्पर्धा हुन लागेको हो । छनोट चरणमा सर्वाधिक गोल गरेका फरवार्ड गारेथ बेल वेल्सका मुख्य हतियार हुन् । यता, स्लोभाकियाले इटालियन क्लब नापोलीबाट खेलिरहेका मारेक हाम्सिकलाई बढी विश्वास गरेको छ ।
दुई टोलीबीच युरो २००८ को छनोट चरणमा प्रतिस्पर्धा भएको थियो । पहिलो खेलमा स्लोभाकियाले ५–१ को जित निकाल्यो । हारका बाबजुद वेल्सका फरवार्ड बेलले गोल गर्दै रेकर्ड बनाएका थिए । तेस्रो अन्तर्राष्ट्रिय खेल खेल्ने क्रममा बेलले १७ वर्ष दुई महिना २२ दिनमा गोल गर्दै वेल्सका कान्छा गोलकर्ताको रेकर्ड बनाएका थिए । दोस्रो लेगमा वेल्सले बदला लिने क्रममा स्लोभाकियालाई ५–२ ले
पराजित गर्‍यो ।
मौका कुर्दै स्विट्जरल्यान्ड र अल्बानिया
युरो २०१६ अन्तर्गत समूह ‘ए’ को दोस्रो खेलमा छिमेकी प्रतिद्वन्द्वी स्विट्जरल्यान्ड र अल्बानियाबीच शनिबार साँझ प्रतिस्पर्धा हुँदै छ । दुई देशबीचको दूरी पाँच सय माइल छ ।
तर, यी छिमेकी देशबीच पछिल्लो तीन वर्षमा पहिलोपटक प्रतिस्पर्धा हुन लागेको हो । अल्बानियाको टोलीमा रहेका १० खेलाडी स्विट्जरल्यान्डमा हुर्किएका छन् । १० मध्ये सातजना खेलाडीले स्विट्जरल्यान्डको यू–२१ टोलीबाट
खेलिसकेका छन् ।
यता स्विस टोलीमा रहेका ६ जना खेलाडीको पनि अल्बानियासँग नाता छ । जसमा स्विट्जरल्यान्डका प्रभावशाली मिडफिल्डर ग्रानिट जाकाको पुख्र्यौली घर अल्बानिया हो । ग्रानिटका दाजु टौलान्त अल्बानियाका डिफेन्डर हुन् ।
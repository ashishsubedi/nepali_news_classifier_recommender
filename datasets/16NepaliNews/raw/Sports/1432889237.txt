
﻿नेपाल क्रिकेट संघ (क्यान) को वर्तमान नेतृत्वको नालायकीपनका कारण नेपाली क्रिकेटले झन्डै १० करोड रुपैयाँ गुमाउने सम्भावना बढेको छ। क्यानको कार्यशैली सन्तोषजनक नभएपछि अन्तर्राष्ट्रिय क्रिकेट परिषद (आइसिसी) र एसियाली क्रिकेट परिषद (एसिसी) बाट विभिन्न शीर्षकमा दिने रकम रोक्का गरेको छ। एसिसीले एसिया कपको अनुदानबाट दिनुपर्ने ४ करोड ७४ लाख रुपैयाँ पनि क्यानको कमजोरीका कारण उपलब्ध गराएको छैन। वैशाख १२ को विनाशकारी भूकम्पपछि बसेको एसिसी बैठकले एसिया कप ग्रान्डको रकम दिने निर्णय पनि गरिसकेको थियो, तर क्यानकै लापरबाहीका कारण त्यो रकम पनि प्राप्त हुन नसकेको क्यान स्रोत बताउँछ।

कार्यशैली, कार्यालय सञ्चालन लगायत काम कारबाहीमा आइसिसीको स्पष्ट निर्देशन पालना नगरेका कारण नेपालले ठूलो सहयोग रकम गुमाउन लागेको क्यानका एक पदाधिकारीले बताए। सन् २०१२ र २०१३ को आर्थिक प्रतिवेदन समयमा बुझाउन नसकेका कारण नेपाललाई आइसिसीले गत वर्ष ८४ हजार अमेरिकी डलर जरिवाना गरेको थियो। 
त्यति ठूलो रकम जरिवाना परेको वर्ष दिन नाघ्दा पनि कार्यशैलीमा कुनै परिवर्तन नआएपछि क्यानसँग क्रिकेटका अन्तर्राष्ट्रिय संस्थाहरू सन्तुष्ट छैनन्। एसिया कपको अनुदान मात्र होइन एसिसीले वार्षिक रूपमा दिँदै आएको १ करोड ९० लाखमध्ये आंशिक रकममात्र खर्च गरेको छ। ती पदाधिकारीले भने,  त्यो पैसा पनि क्यानमार्फत नभई सिधै सम्बन्धित कार्यक्रम वा प्रतियोगितामा खर्च भएको छ। त्यसको बाँकी रकम पनि क्यानले पाएको छैन।&#39; 

आइसिसीले त्रैमासिक रूपमा उपलब्ध गराउने झन्डै ४ करोड रुपैयाँ पनि रोकिएको छ। गत वर्षसम्म एक त्रैमासिकमा ८४ हजार अमेरिकी डलर दिने आइसिसीले यो वर्षबाट अनुदान रकम बढाएको थियो। तर, त्यसको फाइदा पनि नेपाली क्रिकेटले उठाउन सकेको छैन।  आइसिसीको स्पष्ट निर्देशन पालना नगर्नु, आन्तरिक विवादमा रुमलिएका कारण क्यानले अन्तर्राष्ट्रिय समुदायको विश्वास गुमाउँदै गएको प्रष्टिएको छ। तीन वर्षअघि निर्वाचित क्यानका १० पदाधिकारीविरुद्धको भ्रष्टाचार मुद्दा विचाराधीन छ।

कार्यवहाक अध्यक्षको भरमा चलेको क्यान जिम्मेवार रूपमा प्रस्तुत हुन नसकेपछि नेपालले यु १९ ग्लोबल क्वालिफाएर (यु १९ विश्व छनोट) को आयोजना अवसर पनि गुमाउने भएको छ। उक्त छनोट अक्टोबरमा गर्नुपर्ने थियो।  हरेक वर्ष साधारण सभा गर्नुपर्ने, पूर्णकालीन कार्यालय सञ्चालक हुनुपर्ने, देशभित्रको खेलकुदको सर्वोच्च निकायको मान्यता हुनुपर्ने आइसिसीको स्पष्ट निर्देशन पालन गर्न क्यान चुकेको छ।


﻿
नयाँ पत्रिकाकाठमाडौं, २९ पुस
नेपाली यू–१९ राष्ट्रिय क्रिकेट टोलीका अलराउन्डर सौरभ खनाल चोटग्रस्त बनेका छन् । भारतको हिमाञ्चल प्रदेशमा अभ्यासका क्रममा खनालको लिगामेन्टमा समस्या आएको नेपाल क्रिकेट संघ (क्यान) का प्रमुख कार्यालय अधिकृत छुम्बी लामाले नयाँ पत्रिकालाई जानकारी दिएका छन् । खनालले बंगलादेशमा हुने यू–१९ विश्वकप क्रिकेट टोलीमा छनोट भएका थिए ।
गत वर्ष सिनियर टोलीको क्लोज क्याम्पमा समेत स्थान बनाइसकेका खनाल चोटग्रस्त हुँदा नेपाललाई क्षति पुगेको छ । यू–१९ टोलीका प्रमुख प्रशिक्षक जगत टमाटा र सहायक प्रशिक्षक विनोद दासले खनालको स्थानमा कुशल भुर्तेललाई मौका दिएका छन् । कुशल अर्को महिना हुने विश्वकपमा सहभागी हुने लामाले बताए ।
‘खनाल अभ्यासका क्रममा चोटग्रस्त बने, अब उनको स्थान कुशलले लिनेछन्,’ लामाले भने, ‘दुई दिनअघि उनको लिगामेन्टमा समस्या देखिएको थियो, अहिले गम्भीर रहेको जानकारी आएको छ ।’ क्यानले यू–१९ टोली घोषणा गर्दा कुशल वैकल्पिक खेलाडीमा थिए । उनले अफगानिस्तानविरुद्धको अभ्यास खेलमा प्रतिस्पर्धा गरेका छन् ।
अफगानिस्तानसँग ८७ रनले पराजित भएको खेलमा कुशलले २३ रन बनाएका थिए । उनले २८ बलमा पाँच चौका प्रहार गरे । यता, सौरभले हिमाञ्चल प्रदेशविरुद्धको दोस्रो अभ्यास खेलमा चार रन मात्र बनाएका थिए ।
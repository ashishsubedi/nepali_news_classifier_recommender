
﻿धनगढी । सिवाईसी अत्तरिया धनगढीमा जारी सगरमाथा सिमेन्ट धनगढी क्रिकेट लिगको फाईनलमा प्रवेश गरेको छ । मंगलबार भएको क्वालिफायरमा क्याम्पसरोडलाई ७ विकेटले पराजित पार्दै अत्तरियाले फाईनल यात्रा तय गरेको हो ।
अञ्चल प्रहरीको मैदानमा टस हारेर पहिले ब्याटिङ गरेको क्याम्पसरोडले २० ओभरमा ९ विकेट गुमाएर ९५ रन मात्र बनाउन सक्यो । नारायण जोशीले १ चौकाको मदतले बनाएको २३ रन नै क्याम्पसरोडका सवैभन्दा उच्च स्कोर हो । त्यस्तै ओपनर सरोज ऐरले १५ तथा सागर भण्डारीले ९ रन बनाए । पहिलो ओभरको अन्तिम बलमा ओपनर कप्तान रोमन बमलाई ५ रनमा गुमाएको क्याम्पसरोडका ब्याट्सम्यानहरुलाई सिवाईसी अत्तरियाका बलरहरुले धेरैबेर क्रिजमा टिक्न दिएनन् । अत्तरियाका विनोद भण्डारीले छैटौं ओभरको पहिलो बलमा अर्का ओपनर सरोज ऐरलाई र अन्तिम बलमा क्याम्पसरोडका मुख्य ब्याट्सम्यान सन्तोष भट्टलाई १ रनमै बोल्ड पारेपछि क्याम्पसरोड दबावमा आएको थियो ।
त्यस्तै १३ ओभरको दोस्रो बलमा अत्तरियाका लोकेश बम(११ रन) र अन्तिम बलमा पारस रावल शून्य रनमै पवेलियन फर्कीएपछि क्याम्पसरोडले ठूलो स्कोर बनाउँन सकेनन् । सिवासी अत्तरियाका प्रेम तामाङ निकै राम्रो लयमा देखिए । प्रेमले ४ ओभर बलिङ गर्दै १ मेडन राखेर १५ रन दिई ४ विकेट लिए । त्यस्तै ज्ञानेन्द्र कुवँर र विनोद भण्डारीले समान २ विकेट लिए ।
क्याम्पसरोडले दिएको ९६ रनको लक्ष्य सिवाईसी अत्तरियाले १८.१ ओभरमा ३ विकेट गुमाएर पुरा गर्यो । उसका प्रेम तामाङले ४० तथा कप्तान महबुव आलमको ३७ रनको पारि खेल्दै टीमलाई फाईनल पुर्याए । प्रेमले ५२ बलको सामना गर्दै ५ चौका प्रहार गरे त्यस्तै महबुब आलमले २० बलको सामना गर्दा ३ चौका र ३ छक्का प्रहार गरे । क्याम्पसरोडका ललित सिंह भण्डारी, चन्द्र सावँद र सागर भण्डारीले समान १ विकेट लिए ।
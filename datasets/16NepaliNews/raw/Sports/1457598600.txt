
﻿सुनील गाउँले/नयाँ पत्रिकासिमरा, २७ फागुन
विजय युथ क्लब हेटौँडा बुधबार साबिक विजेता नेपाल आर्मी क्लबलाई सडन डेथमा पराजित गर्दै सातौँ सिमरा गोल्डकप फुटबल प्रतियोगिताको फाइनल प्रवेश गरेको छ । सडन डेथमा आर्मीका सन्तोष तामाङको प्रयास असफल भएपछि विजय युथ ६–५ ले विजयी हुँदै अन्तिम दुईमा पुगेको हो । प्रतियोगितामा विजय युथ पहिलोपटक सहभागी भएको क्लब हो । निर्धारित समयमा दुवै क्लबबाट १–१ गोल भयो । अब विजय युथले उपाधिका लागि वीरगन्ज र रूपन्देहीबीचका विजेताविरुद्ध प्रतिस्पर्धा गर्नेछ ।सन्तोषको प्रहार पोलमा
प्रतियोगिताको पहिलो सेमिफाइनलको निर्धारित तथा अतिरिक्त २० मिनेट १–१ को बराबरीमा सकियो । त्यसपछि खेलको छिनोफानो टाइब्रेकरबाट भयो । टाइब्रेकरमा समेत विजय युथ र आर्मीका खेलाडीले ५–५ गोल गरे । त्यसपछि खेल सडन डेथमा पुगेको हो । सडन डेथमा आर्मीका सन्तोष तामाङको प्रहार पोस्टमा लागेको थियो ।
विजय युथका सुनील विकले गोल गर्दै क्लबलाई पहिलो सहभागितामै फाइनलमा पुर्‍याए । यसअघि टाइब्रेकरमा आर्मीका जितेन्द्र कार्की, भरत खवास, रजिन धिमाल, दीपक गुरुङ र गोलरक्षक विकेश कुथूले गोल गरेका थिए । विजय युथका सुनील बल, सन्जय राजबाहक, भूपाल गुरुङ, रवि भण्डारी र विश्व अधिकारीले शतप्रतिशत गोल ठोके ।दशौा मिनेटमा आर्मीको पेनाल्टी गोल
चोटका कारण आर्मीका मुख्य स्ट्राइकर नवयुग श्रेष्ठ बेन्चमै बस्न बाध्य भए । आर्मीलाई उनको अभाव खड्किएको थियो । उनी नहँुदा आर्मीको फिनिसिङ कमजोर देखियो । तर, आर्मीले खेलको दशौँ मिनेटमै पेनाल्टी गोल गर्दै अग्रता लिन सफल भयो । विजय युथका मनोज विष्टले टंक बस्नेतलाई लडाएपछि आर्मीले पेनाल्टी प्रहार गर्ने अवसर पाएको हो जसमा जितेन्द्र कार्कीले गोल गरे ।८७औा मिनेटमा बराबरी
साबिक विजेता आर्मी फाइनलतर्फ अग्रसर भइरहेको थियो । खेल सकिन तीन मिनेट मात्र बाँकी थियो । यो तीन मिनेट आर्मीका खेलाडी सम्हालिन सकेनन् । जसकारण विजय युथले १–१ को बराबरी गोल फर्काउन सफल भयो । विमल रानाले आर्मीको रक्षापंक्तिलाई तोड्दै बराबरी गोल फर्काएका हुन् । आर्मीले मध्यान्तर अवसर सदुपयोग गर्न सकेन । आर्मीका भरत खवास, राजु तामाङ, रजिन धिमाल चुके ।खेलाडीको बढी आत्मविश्वास
आर्मीका प्रशिक्षक मेघराज केसीले खेलको सुरुवातमै अग्रता लिए पनि सम्हालिएर खेल्न नसक्दा पराजय भोग्नुपरेको बताए । थुप्रै अवसर चुकाउन पनि क्लबले दुर्भाग्यपूर्ण नतिजा व्यहोरेको उनको भनाइ छ । आफ्ना खेलाडीले मोफसलको टिम भन्दै बढी आत्मविश्वासी बन्न खोज्दा हार व्यहोर्नुपरेको उनले बताए । ‘जिल्लाको टिम भन्दै खेलाडीले कमजोर आँकलन गरे, खेलाडी बढी ओभर कन्फिडेन्स हुँदा टिमले हार बेहोर्‍यो,’ केसीले भने ।
विजय युथका प्रशिक्षक दंग
विजय युथका प्रशिक्षक सुविन घिमिरेले खेलाडीले प्रशंसायोग्य प्रदर्शन गरेको बताए । आर्मीजस्तो बलियो टिमलाई हराएका खेलाडीको आफूले सम्मान गर्ने उनले बताए । ‘म आज खेलाडीको बयान शब्दमा गर्न सक्दिनँ,’ घिमिरेले भने, ‘यही सेट फाइनलमा खेल्नेछ । प्रशिक्षकका रूपमा पहिलोपटक ठूलो प्रतियोगितामा भाग लिएका घिमिरेले विजय युथ फाइनल प्रवेश गर्नुलाई ठूलो सफलताका रूपमा लिएका छन् ।
खेलाडीका असफल प्रयास
खेलको १८औँ मिनेटमा आर्मीका सञ्जीव मोक्तानको क्रसमा भरत खवासले गोल गर्न सकेनन् । खेलको ४१औँ मिनेटमा भरतको पासमा सञ्जीव पनि चुके । उनको प्रहार विजय युथको पोस्टभन्दा माथि गएको थियो । यसैगरी, खेलको १३औँ मिनेटमा विजय युथका विमलले आर्मीका गोलरक्षक विकेश कुथूविरुद्धको वान भर्सेज वानको अवस्थामा गोल गर्न चुके । खेलको ५८औँ मिनेटमा विजय युथले बराबर गोलको सुन्दर अवसर खेर फाल्यो । आर्मीका गोलरक्षक विकेशलाई बिट गरेका रवि भण्डारीले प्रहार गरेको बल हिरण्य मगरले गोललाइनबाट क्लियर गरेका थिए ।

﻿युरो २०१६ को फाइनलमा पोर्चुगल र आयोजक फ्रान्सबीच प्रतिस्पर्धा भइरहँदा आकर्षणको केन्द्रविन्दु थिए, पोर्चुगलका कप्तान क्रिस्टियानो रोनाल्डो । खेल करिअरको पहिलो उपाधि जित्नका लागि तीनपटकका फिफा वर्ष खेलाडी रोनाल्डोसामु मौका थियो । तर, खेलको सुरुवातमै घाइते भएपछि रोनाल्डो र उनका समर्थकमाथि वज्रपात भयो । घुँडामा चोट लागेपछि रोनाल्डो २५औँ मिनेटमा खेल छाड्न बाध्य बने । महत्त्वपूर्ण खेल बीचैमा त्याग्नुपर्दा रोनाल्डो यति भावुक बने कि उनले आँसु थाम्न सकेनन् ।
घाइते भएर मैदान छाडेपछि रोनाल्डोले टचलाइनबाट पटक–पटक खेलाडीहरूलाई निर्देशन दिएका थिए । ‘रोनाल्डो घाइते भएर मैदान छाडेपछि हाम्रा लागि एकदमै कठिन क्षण थियो,’ पोर्चुगलका डिफेन्डर सेड्रिक रिकार्डाेले भने, ‘तर, रोनाल्डोले पहिलो हाफमा हामीलाई प्रेरणा दिने भाषण गरे । रोनाल्डोको प्रेरक भाषण सुनेपछि मलगायत टोलीका खेलाडी छक्क मात्र परेनौँ, उत्साहित पनि बन्यौँ ।’ सेड्रिकका अनुसार रोनाल्डोको भाषण अविश्वसनीय थियो । ‘रोनाल्डोको भाषणपछि टोलीको खेलभावना गज्जबको भयो । फाइटिङ स्पिरिट बढ्दा हामी बलियो हुँदै गयौँ,’ सेड्रिकले भने ।
रोनाल्डोको स्थानमा मैदान छिरेका रिकार्डाे क्वारिज्माले पनि रोनाल्डोको प्रेरणाले काम गरेको स्वीकार गरे । ‘जब धेरैपटक गोल गर्न प्रयास गरिन्छ, तब मात्र गोल हुन्छ । हामीले पनि धेरै प्रयास गर्ने रणनीति लिएका थियौँ । कुनै एक प्रयासमा गोल हुन्छ भन्ने हाम्रो विश्वास थियो,’ क्वारिज्माले भने, ‘हाम्रो प्रयासको नतिजा अन्त्यमा आउँदा धेरै खुसी लाग्यो । टिमभावना लिएर खेल्दा हामी च्याम्पियन भएका हौँ ।’
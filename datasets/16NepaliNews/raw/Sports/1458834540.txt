
﻿काठमाडौँ । अखिल नेपाल फुटबल संघ एन्फामा देखिएको दुई पक्षीय विवाद समाधान गर्न काठमाडौँ आएको एसियाली फुटबल महासंघ एएफसीको टोलीले आज बिहीबार राष्ट्रिय खेलुकद परिसद (राखेप) सदस्यसचिब केशवकुमार बिष्टसँग छलफल गर्दै छ ।
एएफसीका अन्तराष्ट्रिय सम्बन्ध विभागका निर्देशन सञ्विज बालासिंघम र अन्तर्राष्ट्रिय सम्बन्ध अधिकारी पुरुषोत्तम कट्टेलको नेतृत्वमा रहेको टोलीले अपराह्न चार बजेपछि सदस्यसचिब बिष्टसँग भेट्ने सदस्यसचिबका प्रेस सल्लाहकार रोहित दाहालले जानकारी दिए । टोलीले सदस्यसचिबसँगको छलफलमा एन्फामा देखिएको विवादबारे छलफल गर्दै समाधानको बाटो खोजिने बताईएको छ ।
एएफसी टोलीले बुधबार नै राखेप सदस्यसचिबसँग भेट्ने कार्यक्रम रहेपनि आज छलफल गर्न लागेको हो ।
यसअघि एएफसी टोलीले बुधबार एन्फाका सस्थापन र असन्तुष्ट पक्षसँग छुट्टा छुट्टै छलफल गरेको थियो । साथै छलफलमा टोलीले फुटबल विकासकालागि दुवै पक्षलाई मिलेर जान सुझाव दिएको थियो । त्यसक्रममा एएफसीका टोलीले दुवै पक्षलाई साधारण सभामा सहभागी हुँदै विवाद समाधान गर्न सुझाव दिएको हो ।
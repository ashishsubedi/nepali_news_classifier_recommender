
﻿
नयाँ पत्रिकासिलोङ, २९ माघ
भारतको सिलोङस्थित जवाहरलाल नेहरू रंगशालामा सागर पुनले बिहीबार मध्याह्न सबैको ध्यान आफूतिर तानिरहेका थिए । ११ वर्षीय पुन पूर्वतिरको प्याराफिटमा नेपालको झन्डा बोकेर यताउता दौडिरहे । उनी ‘नेपाल नेपाल’ भनी चिच्याइरहँदा भारतीय समर्थक पनि ‘भारत भारत’ भनी कराइरहन्थे । रंगशालाभित्र कहिले नेपाली समर्थक त कहिले भारतीयको स्वर ठूलो हुन्थ्यो । १२औँ सागअन्तर्गत नेपाल र भारतबीचको महिला फुटबलको प्रतिस्पर्धामा नेपाललाई समर्थन गरेका पुन उदाहरण मात्रै हुन् ।
स्वदेशमै खेलेजस्तो 
रंगशालामा सयौँ नेपाली समर्थकहरू पूरा खेल अवधिभर नेपाली खेलाडीलाई हौस्याउन व्यस्त थिए । सयौँ नेपाली समर्थकको साथ पाएको नेपाली खेलाडीले स्वदेशमै प्रतिस्पर्धा गरेको अनुभव गरेका थिए । नेपाली टोलीकी कप्तान अनु लामाले पनि स्वदेशमै प्रतिस्पर्धा गरेको अनुभव गरेको बताइन् । पोस्टम्याच कन्फरेन्सपछि कप्तान लामाले नयाँ पत्रिकासँग भनिन्, ‘आजको प्रतिस्पर्धामा हामीलाई नेपालमै खेलिरहेजस्तो लाग्यो, यहाँ सयौँ नेपाली दाजुभाइ, दिदीबहिनीले हामीलाई समर्थन गर्नुभयो ।’
सानैदेखि नेपाल मन पर्छ 
बराबरी नतिजा आउँदा नेपाली समर्थक खुसीका साथ फर्किए । यसविपरीत ५ हजार भारतीय समर्थक दु:खी बने । अन्तिम दुई स्थान आशा जीवित पक्का भारतले नेपाललाई हराउनुपर्ने थियो । तर, भारतले नेपालविरुद्ध कुनै गोल गर्न सकेन । नेपालको नतिजासँगै खुसी भएका पुनले भने, ‘मलाई सानैदेखि नेपाली टोली मन पर्छ, आज म नेपाललाई जिताउन आएको थिएँ ।’ कक्षा ५ मा पढ्ने उनका बुबा यहाँको कोइलाखानीमा काम गर्छन् ।
माया त नेपालकै लाग्छ 
सिलोङकै मुख्य बजारमा बस्ने नरेश भट्ट सिलोङमै जन्मे पनि उनको मन भने नेपाली छ । ‘हामी जहाँ बसे पनि मन त नेपाल नै हो, अझ फुटबल मन पर्ने खेल पनि हो,’ झापा मूल घर भएका भट्टले खेलपछि भने । उनका बुबा कामका सिलसिलामा १५ वर्षअघि सिलोङ आएका थिए । उनले अफिसमा बिदा मागेर नेपालको खेल हेर्न आएको बताए । सिलोङ लमौली निवासी विनय राईले पनि नेपाली टोलीलाई हौस्याउन आएको सुनाए । नेपालको सबै खेल हेरेका उनी भन्छन्, ‘सुरुदेखि नै नेपालको खेल पछ्यारहेको छु, आज पनि नेपाललाई जिताउन आएको हुँ ।’
खेल हेर्न ३० किमी यात्रा 
सिलोङ पोलो बजारमा ट्याक्सी चलाउने सञ्जीव रायमाझीले नेपालको प्रदर्शन सोचेजस्तो नभएको बताए । ‘नेपालले अघिल्लो दुई खेलभन्दा आज त्यति राम्रो खेल्न सकेन,’ उनले भने । यसपटक नेपालले स्वर्णपदक जित्ने सम्भावना रहेको उनको बुझाइ छ । सिलोङभन्दा ३० किमी टाढा सिञ्जावालीबाट फुटबल हेर्न आएका अर्का समर्थक नवीन काटुले नेपाललाई जिताउन आएको बताए । ‘आज म नेपाललाई जिताउन भनी ३० किमी टाढादेखि आएको थिएँ,’ नेपाली ढाका टोपीमा देखिएका काटुले भने । नेपाल र भारतीय समर्थकले खेल हेर्न दशदेखि सय रुपैयाँ भारु  खर्चिएका थिए ।

﻿वेल्सलाई युरो २०१६ को सेमिफाइनलमा पुर्‍याएपछि प्रशिक्षक क्रिस कोलम्यानको चर्चा चुलिएको छ । वेल्सको सफलतासँगै कोलम्यानलाई विभिन्न राष्ट्र तथा क्लबबाट प्रशिक्षक बन्ने प्रस्ताव आइरहेका छन् । यद्यपि, कोलम्यानले इंग्ल्यान्डको प्रशिक्षक नबन्ने स्पष्ट पारेका छन् । युरो २०१६ अन्तर्गत अन्तिम १६ को खेलमा आइसल्यान्डसँग २–१ ले पराजित भएपछि इंग्ल्यान्डका प्रशिक्षक रोए हडसनले राजीनामा दिएका थिए ।
लगत्तै कोलम्यानले इंग्ल्यान्डको प्रशिक्षण सम्हाल्ने चर्चा चलेको थियो । ‘मलाई प्रस्ताव गरियो भने म इंग्ल्यान्डको प्रशिक्षक बन्दिनँ,’ कोलम्यानले भने, ‘म वेल्सको नागरिक हुँ र सधैँ रहनेछु । अन्तर्राष्ट्रिय फुटबलमा पनि म वेल्सकै प्रशिक्षक बन्न रुचाउँछु ।’
वेल्ससँग कोलम्यानको सम्झौता २०१८ को विश्वकप छनोटसम्मका लागि मात्र छ । कोलम्यानले आफू च्याम्पियन्स लिग खेल्ने क्लबको प्रशिक्षक बन्न रुचि भएको पनि सार्वजनिक गरेका छन् । ‘म अन्य देशको प्रशिक्षक बन्न चहान्नँ । किनकि, मेरो च्याम्पियन्स लिग खेल्ने क्लबसँग सम्झौता हुनसक्छ,’ फुलह्याम र रियल सोसिडाडका पूर्वप्रशिक्षक कोलम्यानले भने । कोलम्यानले प्रिमियर लिगको शीर्ष क्लबसँग सम्झौता हुनसक्ने पनि संकेत गरे । उनले अघि भने, ‘म मेरै महत्त्वाकांक्षामा अडिग छु । त्यसैले अर्काे देशको प्रशिक्षक बन्दिनँ ।’
१९९६ पछि मुख्य प्रतियोगिताको सेमिफाइनलमा पुग्ने वेल्स पहिलो ब्रिटिस राज्य हो । यसअघि इंग्ल्यान्ड युरो १९९६ को सेमिफाइनलमा पुगेको थियो । क्वार्टरफाइनलमा बेल्जियमलाई ३–१ ले पराजित गरेको वेल्सले बुधबार क्रिस्टियानो रोनाल्डोको पोर्चुगलसँग प्रतिस्पर्धा गर्दै छ ।

﻿
श्रीलोचन राजोपाध्याय/ननयाँ पत्रिकाकाठमाडौं, १ माघ
भारतको गुवाहाटी र सिलोङमा हुने १२औँ दक्षिण एसियाली खेलकुद प्रतियोगिता (साग) मा सहभागी हुने नेपाली टोलीको संख्या ५ सय २९ रहने भएको छ । यो संख्या ११औँ सागमा भन्दा ४५ बढी हो । साग सुरु हुन २१ दिन बाँकी छ । चार वर्षअघि बंगलादेशमा सम्पन्न सागमा नेपाली टोली संख्या ४ सय ८४ थियो ।
यसपटक नेपालले २३ खेलमा सहभागिता जनाएका कारण संख्या बढेको तालिम तथा प्रशिक्षण विभागका निर्देशक नवीन उप्रेतीले जानकारी दिएका छन् । १२औँ सागमा नेपालले हक्की पुरुषबाहेक अन्य २२ खेलमा पुरुष र महिला खेलाडीले प्रतिस्पर्धा गर्नेछन् । ‘१२औँ सागमा हामीले २३ खेलमा सहभागिता जनाउँदै छौँ, अझ पुरुष र महिला टोलीका संख्या पनि बढेका छन्, यसकारण सहभागी हुने संख्या थोरै बढेको हो,’ उप्रेतीले भने । सागको सहभागितामा क्रमिक रूपमा नेपालीको संख्या बढ्दै गइरहेको छ । विभागका निर्देशक उप्रेती भने यसलाई मान्न तयार छैनन् । खेल र सहभागिता बढ्दा संख्या बढ्ने उनले बताए ।
‘बढी खेलमा सहभागिता जनाएको अवस्थामा संख्या बढ्ने हो, अघिल्लोपटक सहभागिता संख्या कम थियो,’ उनले भने । १२औँ सागमा १ सय ९१ पुरुष तथा १ सय ९५ महिला खेलाडीले प्रतिस्पर्धा गर्ने उनले बताए । ११औँ सागमा २ सय ९३ खेलाडीले भाग लिएका थिए । यसपटक ९३ खेलाडी बढी रहेको देखिन्छ ।
राष्ट्रिय खेलकुद परिषद्ले २३ खेलका लागि ५६ प्रशिक्षक पठाउने भएको छ । टिम व्यवस्थापकमा २८ रहनेछन् । परिषद्ले अफिसियल ४२ जना लाने भएको छ । पछिल्लो पटक परिषद्ले ५१ अफिसियललाई ढाका पुर्‍याएको थियो । परिषद्ले सञ्चारकर्मी व्यापक रूपमा कटौती गरेको छ । ११औँ सागमा परिषद्को कोटामा ३८ खेल पत्रकारले रिपोर्टिङ गरेका थिए । यसपटक भने परिषद्ले १० जना मात्र अफिसियल खेल पत्रकार लाने भएको छ ।
एमालेनिकट लाने तयारी
खेलकुद मन्त्रालय, नेपाल ओलम्पिक कमिटी तथा राखेपको प्रमुख पदमा एमालेनिकट व्यक्ति छन् । सम्बन्धित निकायले १२औँ सागमा एमालेका नेतादेखि कार्यकर्तासम्म भ्रमण गराउने तयारी गरिरहेको छ । सहभागी हुने २३ खेलमा कुनै न कुनै भूमिका दिँदै भारत लाने तयारी गरिरहेको परिषद् स्रोतले बताएको छ । ‘यसपटक एमालेका धेरै कार्यकर्ताले १२औँ साग हेर्नेछन्,’ स्रोतले भन्यो, ‘कसैलाई टिम म्यानेजर तथा कोहीलाई प्रशिक्षक बनाएर लाने तयारी गरेको छ ।’
दैनिक भत्ता १५ सय
सागको तयारीमा रहेका ३ सय ८६ खेलाडीका लागि परिषद्ले दैनिक भत्ता १५ सय पुर्‍याएको छ । अघिल्लोपटक परिषद्ले दैनिक नौ सय भत्ता दिएको थियो । नेपालमा प्रशिक्षण गरिरहेका खेलाडीले दैनिक १५ सय पाउनेछन् । ‘हामीले यसपटक दैनिक भत्ता बढाएका छौँ,’ उप्रेतीले भने, ‘खेलाडीको मनोबल उच्च पार्न दैनिक भत्तासमेत वृद्धि भएको हो ।’
बजेट अझै आएन
१२औँ साग नजिक छ । तर, परिषद्ले अझै पनि पूरा बजेट प्राप्त गरेको छैन । सागका लागि परिषद्ले १३ करोडभन्दा बढी माग गरेको छ । तर, अर्थ मन्त्रालयबाट ६ करोड मात्र विनियोजन गरेको छ । परिषद्ले ६ करोड पाएको छैन । खेलकुद परिषद्का सदस्यसचिव केशवकुमार विष्टले गुवाहाटीमा सेभ दी मिसनमा सहभागी हुनुअघि बजेटका कारण सागको तयारीमा असर परेको बताएका थिए ।
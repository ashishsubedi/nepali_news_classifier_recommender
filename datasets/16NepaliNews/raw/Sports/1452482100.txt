
﻿
लन्डन/ चेल्सीले एफ ए कप फुटबल प्रतियोगितामा स्कर्नथोपलाई २–० ले हराएको छ । जितसँगै चेल्सी चौथो चरणमा प्रवेश गरेको छ । चेल्सीले खेलको १३औँ मिनेटमा १–० को अग्रता लिएको थियो । फर्ममा रहेका स्ट्राइकर डिएगो कोस्टाले ब्रानिस्लाभको क्रसमा चेल्सीलाई अग्रता दिलाएका हुन् । खेलको ६८औँ मिनेटमा चेल्सी २–० ले अघि रह्यो । यसपटक चेल्सीका लागि लोट्फ चेकले गोल गरेका हुन् ।
अर्को खेलमा स्वान्सी अक्सफोर्ड युनाइटेडसँग ३–२ ले स्तब्ध भएको छ । कालिसेले येभिलबीच २–२ को बराबरी भयो । यसैगरी, अर्को खेलमा म्यानचेस्टर युनाइटेडले सेफिल्डलाई १–० ले हराएको छ । युनाइटेडको जितमा कप्तान वायन रुनीले खेलको ९०औँ मिनेटमा पेनाल्टी गोल गरेका थिए । उनले टोलीलाई चौथो चरणमा पुर्‍याएका छन् ।मेसी र बेलको ह्याट्रिकम्याड्रिड/ स्पेनिस ला लिगामा बार्सिलोनाका लियोनल मेसी र रियल म्याड्रिडका गेराथ बेलले आ–आफ्ना प्रतिद्वन्द्वीविरुद्ध ह्याट्रिक पूरा गरेका छन् । लिगकै साबिक विजेता बार्सिलोनाले ग्रेनाडामाथि ४–० ले जित निकाल्दा मेसीले ह्याट्रिक गरे । जितसँगै बार्सिलोना शीर्ष स्थानमा उक्लिएको छ । बार्सिलोनाले १८ खेलबाट ४२ अंक जोडेको छ । मेसीले खेलको ८औँ, १४औँ र ५८औँ मिनेटमा गोल गर्दै आफ्नो ह्याट्रिक पूरा गरेका हुन् । बार्सिलोनाको जितमा नेमारले एक गोल गरे ।
अर्को खेलमा रियल म्याड्रिडले डेर्पोटिभो लाकुरानालाई ५–० ले हरायो । जिनेदिन जिदानले आफ्नो पहिलो प्रशिक्षण खेलमै रियललाई प्रभावशाली जित दिलाए । बेलले खेलको २२औँ मिनेट, ४९औँ तथा ६३औँ मिनेटमा गोल गरेका थिए । रियलले १९ खेलबाट ४० अंक जोडेको छ । रियल तेस्रो स्थानमा छ । फ्रान्सेली स्ट्राइकर करिम बेन्जमाले खेलको १५औँ मिनेटमा रियललाई १–० को अग्रता दिलाएका थिए । उनले रियलमा सयौँ गोल पूरा  गरेका छन् ।
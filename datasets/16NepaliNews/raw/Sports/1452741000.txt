
﻿नयाँ पत्रिका काठमाडौं, ३० पुस
नेपाल टेलिकमले नेपाल प्रहरीको पुरुष र महिला फुटबल टोलीलाई प्रायोजन गर्ने भएको छ । टेलिकमले पुलिसका दुवै टोलीलाई एक वर्ष प्रायोजन गरेको बुधबार आयोजित पत्रकार सम्मेलनमा जानकारी दिएको छ । एक कार्यक्रमबीच दुई पक्षबीच सम्झौता भएको छ । टेलिकमका प्रबन्ध निर्देशक बुद्धिप्रसाद आचार्य र नेपाल प्रहरीका महानिरीक्षक तथा केन्द्रीय खेलकुद समितिका अध्यक्ष उपेन्द्रकान्त अर्यालले सम्झौतापत्रमा हस्ताक्षर गरेका छन् ।
टेलिकमले पुरुष टोलीलाई १६ लाख र महिलालाई ६ लाख रुपैयाँ सम्झौता गरेको छ । सम्झौताअनुसार पुलिस क्लबका पुरुष तथा महिला खेलाडीले टेलिकमको लोगो तथा नामअंकित जर्सी लगाउनुपर्नेछ । यो सम्झौता राष्ट्रिय तथा अन्तर्राष्ट्रियस्तरको खेल खेल्दासमेत लागू हुने टेलिकमले जनाएको छ । पुलिसका खेलाडीले टेलिकमको उत्पादन प्रवद्र्धनको काम नि:शुल्क गर्नुपर्ने सम्झौतापत्रमा उल्लेख छ ।
टेलिकम निर्देशक आचार्यले पुरुष टोलीका कप्तान जुमानु राई र महिला टोलीकी कप्तान चन्द्रा भण्डारीलाई खेलकुद सामग्री हस्तान्तरण गरेका छन् । सो सम्झौता कार्यक्रममा निर्देशक आचार्यले नेपाल टेलिकमले सामाजिक उत्तरदायित्वलाई विचार गरेर पुलिस क्लबलाई सहयोग गरेको बताए । प्रहरी महानिरीक्षक अर्यालले नेपाल प्रहरीले स्थापनाकालदेखि नै फुटबललाई स्तरीय बनाउन महत्त्वपूर्ण भूमिका खेलिरहेको जानकारी दिए ।
गत वर्ष टेलिकमले पुलिसलाई प्रायोजन गरेको थियो । गत वर्ष पुलिसको पुरुष टोलीले मनकामना केबुलकार पोखरा कप अन्तर्राष्ट्रिय फुटबल प्रतियोगितामा प्रथम र रुस्लान छैटौँ सिमरा गोल्डकपमा द्वितीय स्थान हात पारेको थियो । यसैगरी, महिला फुटबल टोलीले वेस्टर्न युनियन लिग फुटबल प्रतियोगिता र तुलसीलाल अमात्य स्मृति राष्ट्रिय महिला फुटबल प्रतियोगिताको उपाधि जितेको थियो । नेपाली सेनाले आयोजना गरेको दोस्रो प्रधानसेनापति अन्तर्राष्ट्रिय महिला फुटबल प्रतियोगितामा पुलिस सेमिफाइनलमा प्रवेश गरेको थियो ।
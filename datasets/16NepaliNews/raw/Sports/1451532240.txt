
﻿एजेन्सीडर्बान, १६ पुस
मोइन अली र स्टेभेन फिनको घातक बलिङको सहयोगमा इंग्ल्यान्ड दक्षिण अफ्रिकाविरुद्धको पहिलो टेस्टमा २ सय ४१ रनको भारी अन्तरले विजयी भएको छ । दक्षिण अफ्रिकाले बुधबार ४ सय १६ रनको लक्ष्य पछ्याउँदा १ सय ७४ रनमै अलआउट भयो । घरेलु भूमिमा दक्षिण अफ्रिका पहिलोपटक २ सयभन्दा बढी रन अन्तरले पराजित भएको हो ।
इंग्ल्यान्डलाई डर्बान टेस्ट दिलाउन अलीले ४७ रन खर्चेर तीन तथा फिनले ४२ रन दिएर चार विकेट हात पारे । यसैगरी, स्टुवार्ट बोर्ड, वोकेर्स र स्टोकेसले समान एक विकेट लिए । दक्षिण अफ्रिकाका लागि दोस्रो इनिङमा डिएन एल्गारले सर्वाधिक ४० रनको योगदान दिए ।
दक्षिण अफ्रिकाले पहिलो शीर्ष चार ब्याट्सम्यान १ सय ३६ रनमा गुमाएको थियो । त्यसपछि मध्यक्रम र पुछारका ब्याट्सम्यानले गतिलो योगदान दिन नसक्दा दक्षिण अफ्रिकाको दोस्रो इनिङ ७१ ओभरसम्म मात्र टिक्यो । एग्लार र भान यलले पहिलो विकेटका लागि १० ओभरमा ५३ रनको साझेदारी गरेका थिए ।
दुवै ब्याट्सम्यानले आक्रामक रूपमा ब्याटिङ गरे । उनीहरूले १० ओभरमा १२ चौका प्रहार गरेका थिए । तर, भान यल आउट भएपछि दक्षिण अफ्रिकाको ब्याटिङ विस्तारै कमजोर बन्दै गयो । फिन र अलीले शीर्ष ब्याट्सम्यानलाई आफ्नो सिकार बनाए । भान यलले ३६ बलमा ३३ रन तथा हसिम अमलाले २३ बलमा १२ रनको योगदान दिए ।
चौथो क्रमका ब्याट्सम्यान एबी डी भिलियर्सले ८६ बलमा ६ चौकाको सहयोगमा ३७ रनको योगदान दिए । आठौँ क्रमका जेपी डुमिनीले २६ रन बनाए । उनले ५९ बलमा ५ चौका प्रहार गरेका थिए । दक्षिण अफ्रिकाले १ सय ३६ रनको योगफलमा तीन महत्त्वपूर्ण विकेट गुमायो । दक्षिण अफ्रिकाले अन्तिम ६ विकेट ३८ रनको अन्तरमा गुमाएको थियो ।
यसअघि इंग्ल्यान्डको दोस्रो इनिङमा जोए रुटले ७३ रन तथा बैस्टोउले ७९ रन बनाएका थिए ।
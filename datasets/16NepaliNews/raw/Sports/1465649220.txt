
﻿एजेन्सीमेक्सिको, २९ जेठ 
युरो २०१६ मा इंग्ल्यान्डले ह्यारी केनबाट निकै आशा गरेको छ । यस्तै, फ्रान्सको विश्वास एन्टोनी ग्रिजम्यान र पाउल पोग्बामाथि छ । सबै राष्ट्रले आफ्नो टोलीका उत्कृष्ट खेलाडीमाथि भर गरेका छन् । तर, क्रिस्टियानो रोनाल्डो भने एक टोलीको विश्वास मात्र नभएर प्रतियोतिगाकै सर्वाधिक आकर्षक र उत्कृष्ट खेलाडी हुन् । पोर्चुगलका कप्तान रोनाल्डोसामु आफ्नो प्रदर्शनभन्दा पनि देशको उपाधिसम्म डोहोर्‍याउने चुनौती पनि छ ।
रोनाल्डो विश्वकै उत्कृष्ट
‘रोनाल्डोको तुलाना अरूसँग हुन सक्दैन,’ पोर्चुगल तथा साउथह्याम्टनका डिफेन्डर केड्रिक सोवर्सले भने, ‘उनी विश्वकै उत्कृष्ट खेलाडी हुन्, जुन उनले प्रमाणित गरिसकेका छन् ।’ सोवर्सका अनुसार फ्रान्सका पोग्बा र ग्रिजम्यान पनि राम्रा खेलाडी हुन् । तर, रोनाल्डोसँग उनीहरूको तुलना हुन सक्दैन । उनले भने, ‘उनीहरू प्रतिभावान् छन्, तर रोनाल्डो सर्वाेत्कृष्ट छन् ।’
आरामपछि पूर्ण फिट
एक हप्ताको आरामपछि मैदान फर्किएका रोनाल्डो युरो २०१६ अघि पूर्ण फिट देखिएका छन् । प्रशिक्षक फर्नान्डो सान्तोसले रोनाल्डोलाई च्याम्पियन्स लिगको फाइनलपछि एक हप्ता आराम दिएका थिए । रोनाल्डो आरामपछि चुस्त देखिएका छन् । रोनाल्डोलाई आराम दिँदा पोर्चुगलले इंग्ल्यान्डसँग अभ्यास खेल खेलेको थियो । अभ्यास खेलमा पोर्चुगललाई इंग्ल्यान्डले १–० ले पराजित गर्‍यो ।
एक साताको आरामपछि अन्तिम अभ्यास खेलमा रोनाल्डो टोलीमा फर्किए । रोनाल्डोले इस्टोनियाविरुद्धको अन्तिम अभ्यास खेल पोर्चुगलले ७–० ले जित्दा उत्कृष्ट प्रदर्शन गरे । त्यसक्रममा उनले दुई गोल गरे । रोनाल्डोले अहिलेसम्म राष्ट्रिय टोलीबाट सर्वाधिक ५८ गोल गरेका छन् । देशका लागि सर्वाधिक एक सय २७ क्याप जितेको लुइस फिगोको रेकर्ड रोनाल्डोले युरो २०१६ मा तोड्दै छन् । पहिलो खेलमा आइसल्यान्डविरुद्ध मैदान उत्रँदा रोनाल्डोले फिगोको रेकर्ड बराबरी गर्नेछन् ।
पहिलो खेल आइसल्यान्डसँग
युरो २०१६ मा पोर्चुगल समूह ‘एफ’मा छ । पोर्चुगल सम्मिलित समूहमा आइसल्यान्ड, अस्ट्रिया र हंगेरी छन् । पोर्चुगलले पहिलो खेल १४ जुनमा आइसल्यान्डसँग खेल्नेछ ।

﻿
काठमाडौं/ राष्ट्रिय खेलकुद परिषद्ले दक्षिण एसियाली खेलकुदको विभिन्न ११ संस्करणमा स्वर्ण जित्न सफल खेलाडीलाई आइतबार एक कार्यक्रमबीच पुरस्कृत गरेको छ । सागको ११औँ संस्करणसम्म टिम र व्यक्तिगतमा १ सय ७ खेलाडीले स्वर्णपदक जितेका छन् । राखेपले मृत्यु भइसकेका र विदेशमा रहेका स्वर्ण विजेताबाहेकका खेलाडीलाई मात्र पुरस्कृत गरिएको हो ।
परिषद्का सदस्यसचिव केशवकुमार विष्टले सबै स्वर्णपदक विजेतालाई समान २ हजार ५ सयका दरले नगद हस्तान्तरण गरे । कार्यक्रममा ४६ स्वर्णपदकधारी पुरस्कृत भए । दोहोरो पदक जित्नेलाई पनि एक पदक जित्नेसरह नै पुस्कृत गरिएको परिषद्ले जनाएको छ ।
सागको इतिहासमा तेक्वान्दोका दीपक विष्टले कीर्तिमानी रूपमा लगातार चारपटक स्वर्ण जितेका छन् । यसैगरी, धावक वैकुण्ठ मानन्धरले सागको पहिलो तीन संस्करणमा स्वर्ण जितेका थिए । तेक्वान्दोकै संगीना वैद्य र करातेका दीपक श्रेष्ठले समान दुईपटक स्वर्ण जितेका छन् ।आजीवन महिना भत्ता
सदस्यसचिव विष्टले सागका स्वर्णपदक विजेतालाई हरेक महिना आजीवन भत्तास्वरूप नगद प्रदान गरिने घोषणा गरेका छन् । उनले ओलम्पिक, एसियन र सागमा विभिन्न पदक जित्ने खेलाडीका लागि हरेक महिना आजीवन पुरस्कारको व्यवस्था गर्न लागिएको जानकारी दिएका छन् ।
‘राष्ट्रलाई योगदान दिएका खेलाडीका लागि यो सानो सम्मान हुन सक्छ, तर यो राज्यले गरेको सम्मान हो,’ विष्टले भने, ‘ओलम्पिक, साग र एसियन गेममा पदक जित्ने खेलाडीलाई हरेक महिना भत्ता दिने योजना ल्याउँछौँ ।’ सदस्यसचिव विष्टले खेलकुद र अर्थमन्त्री पनि त्यसका लागि सहमति जनाएको जनाए । ‘हाम्रो योजनामा खेलकुद र अर्थमन्त्रीज्यू सहमत हुनुहुन्छ,’ उनले भने ।ओलम्पिक स्वर्णधारीलाई २५ हजार
नेपालले अहिलेसम्म ओलम्पिक खेलमा पदक जितेको छैन । तर, परिषद्ले खेलाडीको हौसला बढाउन ओलम्पिकदेखि सागसम्म स्वर्ण जित्ने खेलाडीलाई प्रतिमहिना भत्ता प्रदान गर्ने जनाए । उनका अनुसार ओलम्पिकमा स्वर्ण ल्याउनेले २५ हजार, रजतले २० हजार र कांस्यले १५ हजार प्रतिमहिना पाउनेछन् ।
यसैगरी, एसियाडका स्वर्णले १५ हजार, रजतले १० हजार र कांस्यले ५ हजार रुपैयाँ प्राप्त गर्नेछन् । त्यस्तै, सागका स्वर्णले पाँच हजार, रजतले तीन हजार तथा कांस्यपदक विजेताले १ हजार ५ सय रुपैयाँ पाउनेछन् । ‘हामीले यी तीन खेलकुदका पदक विजेतालाई प्रत्येक महिना भत्ता दिने गरी प्रस्ताव पेस गर्दै छौँ,’ उनले भने ।श्रेष्ठले नियम बनाए, पालिखेले तोडे
नेपाल ओलम्पिक कमिटी (एनओसी) का अध्यक्ष जीवनराम श्रेष्ठ ०५३ मा परिषद्का सदस्यसचिव भएको वेलादेखि नै सागका स्वर्ण विजेतालाई प्रोत्साहनस्वरूप प्रत्येक महिना २ हजार रुपैयाँ दिने सुरुवात भएको थियो । तर, खेलाडीले नियमित रकम पाउन सकेनन् । परिषद्मा विनोदशंकर पालिखे सदस्यसचिव हुँदा यसले निरन्तरता पाउन सकेन । परिषद्ले विविध कारणले रोकिएको उल्लेख गरेको छ । लगभग १० वर्षपछि परिषद्ले स्वर्णविजेतालाई प्रोत्साहनस्वरूप रुपैयाँ दिएको हो ।

﻿मियामी । बेलायती नम्बर एक टेनिस खेलाडी एन्डी मुर्रे अमेरिकामा जारी मियामी ओपन टेनिसको तेस्रो चरणबाटै बाहिरिएका छन् । सोमबार राती मियामीमा भएको खेलमा बुल्गेरियाका ग्रिओर दिमीत्रोभसंग पराजित हुदै मुर्रे प्रतियोगिताबाट बाहिरिएका हुन् ।
विश्व बरियतामा दोस्रो स्थानमा रहेका बेलायती मुर्रे २६ औ बरियताका दिमीत्रोभसंग ६–७ (१–७) ६–४ र ६–३ को सेटमा पराजित भए । मियामी ओपनको दुई पटकको बिजेता मुर्रेलाई पराजित गरेका दिमीत्रोभ भने
प्रतियोगिताको अन्तिम १६ मा प्रवेश गर्न सफल भए ।
यस्तै महिलातर्फ विश्व नम्बर एक अमेरिकी सेरेना विलियम्स पनि प्रतियोगिताबाट बाहिरिएकी छिन् । साबिकको बिजेता समेत रहेकी सेरेना १५ औ बरियताकी रुसी खेलाडी स्वेटलाना कुज्नेत्सोभासंग ६–७ (३ –७ ) ६–१ र ६–२ को सेटमा पराजित भइन । महिला तर्फकै अर्को खेलमा बेलायती जोहन्ना कोनटाले रोमानियाकि मोनिका निकुलेस्कुलाई पराजित गर्दै क्वाटरफाइनलमा पुग्ने पहिलो बेलायती महिला खेलाडी बनिन् । जोहन्नाले मोनिकामाथी ६–२ र ६–२ को सहज जित हात पारिन् । यस्तै बेलायतकी हेदर वटसन भने सिमोना हालेपसंग पराजित हुदै प्रतियोगिताबाट बाहिरिन् । एजेन्सी

﻿एजेन्सी
चन्द्रीगड । युजिल्यान्ड भारतमा जारी आइसीसी टि–ट्वान्टी विश्वकप क्रिकेटको सेमिफाइलनमा पुग्ने पहिलो टिम बनेको छ । मंगलबार राति पाकिस्तानलाई २२ रनले पराजित गरेपछि न्युजिल्यान्डले अन्तिम चारमा स्थान बनाएको हो ।
सुपर टेन अन्तर्गत समुह दुईमा रहेको न्युजिल्यान्डको यो लगातार तेस्रो जित हो । यसअघि भारत र अष्ट्रेलियालाई पराजित गरेको न्युजिल्यान्डले एक खेल अगावै सेमिफाइनलमा स्थान बनाएको हो । ३ खेलबाट ६ अंक जोड्दै शिर्ष स्थानमा रहेको न्युजिल्यान्डले अब बंगलादेशसंग खेल्न बाकी छ । यस समुहमा पाकिस्तान दोस्रो, अष्ट्रेलिया दोस्रो र इंग्ल्यान्ड तेस्रो स्थानमा छ ।
मोहालीस्थित पन्जाब क्रिकेट स्टेडियममा न्युजिल्याण्डले दिएको १ सय ८१ रनको लक्ष्य पछ्याएको पाकिस्तानले निर्धा्रित २० ओभर खेल्दै पाँच विकेटको क्षतिमा एक सय ५८ रनमा समेटियो । पाकिस्तानका शरजिल खानले ४७, अहमेद सेहजादले ३०, उमर अकमलले २४ रनको योगदान गरेपनि जित दिलाउन सकेन । त्यस्तै शाहिद अफ्रिदीले १९ तथा शोएब मलिकले नटआउट १५ रन बनाए । न्युजिल्यान्डका मिचेल सन्टनर र एडम मिल्नेले समान दुई दुई विकेट लिए ।
यसअघि टस जितेर पहिले ब्याटिङ गरेको न्युजिल्यान्डले निर्धा्रित २० ओभरमा ५ विकेटको क्षतिमा १ सय ८० रन बनायो । निकै उत्कृष्ट सुरुवात गरेको न्युजिल्यान्डका लागि मार्टिन गुप्टिलले ४८ बलमा १० चौका र तीन छक्काको मद्दतमा ८० रन बनाए । यस्तै रोस टेलरले नटआउट ३६, कोरी एण्डरसनले २१ तथा केन विलियम्सनले १७ रन बनाए । पाकिस्तानका मोहम्मद सामी र शाहिद अफ्रिदीले समान दुई दुई विकेट लिए ।
विश्वकप अन्तर्गत आज दुइ खेलहरु हुदैछ । आज हुने पहिलो खेलमा इंग्ल्यान्डले अफगानिस्तानको सामना गर्दै छ भने दोस्रो खेलमा आयोजक भारत र बंगलादेश भिड्दै छन् । विश्वकपको सेमिफाइनल स्थान बनाउन चारै टोलीलाई आज जितको अनिवार्य रहेको छ ।
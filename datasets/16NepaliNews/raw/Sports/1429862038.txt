
﻿११ वैशाख, काठमाडौं । इण्डियन प्रिमियर लिग क्रिकेट आईपीएलमा दिल्ली डेयरडेभिल्सले मुम्बई इण्डियन्सलाई ३७ रनले पराजित गरेको छ । पहिले ब्याटिङ गरेको दिल्लीले २० ओभरमा ४ विकेट गुमाएर १९० रन बनायो । तर, जवाफमा मुम्बईले १५३ रन मात्र बनाउन सक्यो । फिरोज शाह कोटला मैदानमा टस जितेर मुम्बईले फिल्डिङ रोज्यो ।  दिल्लीका ओपनर मयंक अग्रवाल एक रनमै आउट भए, जति बेला टीमको स्कोर २ रन मात्र थियो ।

तर, शेखर अथ्यर र जेपी डुमिनीले दोस्रो विकेटका लागि १५४ रनको साझेदारी गर्दै दिल्लीको पारी सम्हाले । अथ्यर ८३ रन बनाए । डुमिनी ७८ रनमा अविजित रहे । एन्जेलो म्याथुले १७ रन जोडे । युवराज सिंह यो खेलमा पनि चल्न सकेनन् । उनी २ रनमै आउट भए । जवाफमा मैदान उत्रिएको मुम्बईको लेन्डल सिमोन्स र पार्थिव पटेलको जोडी चल्न सकेन । सिमान्स १५ र पटेल २८ रनमा आउट भए । उसका कुनै पनि ब्याट्सम्यानले न ठूलो स्कोर बनाउन सके, न कुनै ठूलो साझेदारी नै । उन्मुक्त चन्द १४, रोहित शर्मा ३०, किरन पोलार्ड १० र अम्बाती रायडू ३० रनमा आउट भए । अमित मिश्राले पटेल र पोलार्डको महत्वपूर्ण विकेट लिएका थिए ।

अन्तिम ओभरमा इमरान ताहिरले हार्दिक पान्डयाको विकेट लिएर मुम्बईलाई झड्का दिए । उनले ४ ओभरमा २२ रन खर्चिएर रायडू र पान्डयासहित तीन विकेट लिए । मुम्बईले २० ओभरमा ९ विकेट गुमाएर १५३ रनमा समेटियो र ३७ रनले पराजित भयो ।

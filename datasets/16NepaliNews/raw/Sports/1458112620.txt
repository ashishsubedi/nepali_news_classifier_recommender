
﻿भरत खवास, फुटबलर
मैले नेपालका लागि अहिलेसम्म आठ अन्तर्राष्ट्रिय गोल गरिसकेको छु । कुनै पनि फुटबल खेलाडीका लागि अन्तर्राष्ट्रिय गोल गर्नु ठूलो सफलता हो । मैले गरेका सबै गोलको सम्झना छ । तर, २८ जुन २०११ मा जोर्डनविरुद्ध गोल गर्दाको क्षण अहिलेसम्म बिर्सेको छैन ।
सन् २०१४ मा ब्राजिलमा हुने विश्वकप छनोटमा इस्ट टिमोरलाई पराजित गर्दै दोस्रो चरणमा पुगेको थियो हाम्रो टिम । दोस्रो चरणमा नेपालले बलियो प्रतिद्वन्द्वी जोर्डन पायो । पहिलो चरणमा जोर्डनसँग भएको खेलमा हामीले ९–० को लज्जास्पद हार व्यहोरेका थियौँ ।
दोस्रो चरणको खेल काठमाडौंको दशरथ रंगाशालामा भयो । भारी वर्षाका बीच भएको खेल पहिलो हाफ गोलरहित बराबरीमा सकियो । दोस्रो हाफमा जोर्डनले गोल गर्दै अग्रता लियो । तर, हामीले खेल सकिन ८०औँ मिनेटमा बराबरी गोल फर्कायौँ । संयोगवश बराबरी गोल मैले गरेँ ।
सन्तोष साहुखल दाइले डिबक्सबाट मलाई लोभलाग्दो पास मिलाइदिनुभएको थियो । मैले ‘वान टच’मा बललाई जाली चुमाए । त्यसपछि मेरो खुसीको सीमा नै रहेन । दौडिएर प्लेयर बक्समा पुगेर सेलिब्रेट गरेको क्षण अझै याद छ । जोर्डनजस्तो एसियाको पावर हाउसविरुद्ध गोल गर्दा एकदमै खुसी लाग्यो । खेलपछि फ्यानले मलाई घेरेका थिए । बधाईको ओइरो लागेको थियो ।
त्यो खेल अविष्मरणीय लाग्नुको अर्काे पनि कारण छ । पहिलो खेलमा लज्जास्पद हारपछि रंगशालामा समर्थकको घुइँचो लाग्दैन भन्ने मेरो अनुमान थियो । हुन पनि हाम्रो दोस्रो चरणमा पुग्ने सम्भावन न्यून थियो । तर, मेरो आँकलनविपरीत झरीको वास्ता नगरी हजारौँ दर्शक रंगशालामा उपस्थित थिए । उनीहरूले भिजेरै हामीलाई खेल अवधिभर हौस्याइरहे । १० मिनेट बाँकी छँदा मैले गोल फर्काएपछि दर्शकहरू खुसीले ‘वाइन्ड’ भएका थिए ।
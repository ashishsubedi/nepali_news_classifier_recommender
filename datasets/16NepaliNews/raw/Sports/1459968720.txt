
﻿काठमाडौं । तीन विभागीय टोली एपीएफ, पुलिस र आर्मीले तेस्रो ‘नयाँ बजार कप राष्ट्रिय खुला पुरुष भलिबल प्रतियोगिता’मा बिजयी सुरुआत गरेका छन् ।
बुधबारबाट सुरु प्रतियोगिताको उद्घाटन खेलमा एपीएफले आयोजक नयाँ बजार सामाजिक क्लबलाई ३–० को सोझो सेटमा हरायो । एपीएफले २५–११, २५–११ र २५–१४ ले नतिजा आफ्नो पक्षमा पारेको थियो ।
नयाँ बजारको सोसलग्रउन्डमा भएको अर्को खेलमा नेपाल पुलिसले विश्वविद्यालयलाई ३–१ ले हरायो । पुलिसले पहिलो र दोस्रो सेट क्रमशः २५–२० र २५–१९ ले जित्दै अग्रता लिएको थियो । तेस्रो सेटमा पुलिस १९–२५ ले पछि पर्यो । चौथो सेटमा पुलिसले बिश्वविद्यालयलाई २५–११ ले रोक्दै नतिजा आफ्नो पक्षमा पार्याे ।
नयाँ बजार सामाजिक युवा क्बलको आयोजनामा सुरू प्रतियोगिताको तेस्रो खेलमा नेपाल आर्मी क्लबले जाउलाखेल भलिबल ट्रेनिङ सेन्टरलाई ३–० को सोझो सेटमा पराजित गर्याे । आर्मीले जाउलाखेललाई हराउन २५–१६, २५–२० र २५–१६ को सेट लिएको थियो ।
त्यस्तै बुधबार नै जावलाखेलले ढोरपाटन ट्रेनिङ सेन्टरलाई ३–१ को सेटमा हरायो । जावलाखेलले पहिलो सेट २५–२३ ले आफ्नो पक्षमा पारे पनि दोस्रो सेटमा १७–२५ ले गुमाएको थियो । जावलाखेलले लगातर तेस्रो र चौथो सेट २५–१६ र २५–१७ ले जित्दै नतिजा आफ्नो पक्षमा पारेको थियो ।
चैत २७ सम्म सञ्चालन हुने प्रतियोगितामा आठ टिमको सहभागिता रहेको छ । लिगकम नकआउटका आधारमा भएको प्रतियोगिताका सहभागि टिमलाई २ समूहमा बिभाजन गरिएको छ । समूह एमा एपीएफ, नेपाल पुलिस, विश्वबिद्यालयको टिम र आयोजक नयाँ बजार सामाजिक क्लब छन् ।
त्यस्तै समूह बीमा आँधीखोला स्पोर्टस क्लब, ढोरपाटन स्पोर्टस टे«निङ क्लब, जावलाखेल प्रशिक्षण केन्द्र र नेपाल आर्मी छन् ।
कुल १४ लाख ३५ हजार अनुमानित खर्च लाग्ने प्रतियोगिताको बिजेताले एक लाख २५ हजार १ सय ११ , दोस्रोले ७० हजार १ सय ११, तेस्रोले ४० हजार १ सय ११ ट्रफी, मेडल र प्रमाण पत्र पाउनेछन् ।
प्रतियोगिताको बेष्ट प्लेयरलाई ७ हजार तथा बिधागत उत्कृष्ट पाँच खेलाडीले नगद ५ हजार प्राप्त गर्नेछन् ।
प्रतियोगिताको उद्घाटन राष्ट्रिय खेलकुद परिषद् (राखेप) का सदस्य सचिव केशबकुमार विष्टले गरेका थिए । सो अवसरमा नेपालमा भलिबल खेल विकासका लागि सहयोग पुर्याउने भलिबल प्रशिक्षक कपिल किशोर श्रेष्ठ र ढोरपाटन ट्रेनिङ सेन्टरका अध्यक्ष मनबिर छन्त्याललाई सम्मान गरिएको थियो ।
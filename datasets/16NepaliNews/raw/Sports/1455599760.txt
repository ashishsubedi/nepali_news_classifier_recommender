
﻿४ फागुन, काठमाडौं । साग फुटबलको फाइनलमा नेपाल र भारत भिडिरहँदा नेपाली क्रिकेटरहरु एकै ठाउँ भेला भएर टेलिभिजनमा खेल हेरिरहेका थिए । नेपालले उपाधि जित्दा उनीहरुले एकसाथ उत्सव मनाए ।
पारस खड्कासहितका सिनियर क्रिकेटरहरुले यू-१९ विश्वकप खेलेर आएको टीमका लागि डिनर आयोजना गरेका थिए । सो आयोजना क्रिकेटरहरु एकसाथ बसेर भारतसँगको फुटबल फाइनल भिडन्त हेर्ने उद्देश्यबाट पनि प्ररित थियो ।
नेपाली फुटबलको समर्थकसमेत रहेका क्रिकेटरहरुले खेलको हरेक क्षणमा हुटिङ गरेका थिए । नेपालले गोल खाँदा चुकचुकाए भने दोस्रो हाफमा नेपालले गोल फर्काउँदा रमाएर उफ्रे । जब नेपालको जित सुनिश्चित भयो, सबैजनाले खुशी साटासाट गरे ।
राष्ट्रिय टोलीका पूर्व कप्तान विनोद दासले अनलाइनखबरसँग भने, ‘जब नेपालले जित्यो, हामी सबै करायौं र एकसाथ जितको खुसी मनायौं ।’
विनोद, पारस, ज्ञानेन्द्र मल्ल लगायतका धेरै क्रिकेटरहरु फुटबलप्रेमी पनि हुन् । उनीहरु धेरैपटक नेपाली टोलीको हौसला बढाउन दशरथ रंगशाला पुगेका छन् ।नेपाली क्रिकेट टोलीका कप्तान पारस खड्का आफूलाई फुटबल फ्यान नै रुचाउँछन् । अनलाइनखबरसँग कुरा गर्दै उनले भने, ‘सारा नेपालीले जसरी खुसी मनाए, हामीले पनि यो जितलाई त्यसरी नै मनायौं ।’
यद्यपि एउटा राष्ट्रिय खेलाडी भएकाले खेलको हरेक क्षणमा आफैं खेलेको जस्तो महुसस भएको उनले सुनाए । उनले भने, ‘नेपालले एक गोलले पछि परेको अवस्थामा जसरी कमब्याक गर्‍यो र भारतलाई उसकै घरेलु मैदानमा हरायो । यो अविश्वसनीय छ ।’
विनोद दास पनि त्यसमा सहमत छन् । उनी भन्छन्, ‘एउटा स्पोट्र्सम्यान भएकाले मलाई थाहा छ, नेपालको झण्डा माथि हुँदा भिन्नै खुुसी हुन्छ ।’
खेल सकिएलगत्तै सामाजिक सञ्जाल फेसबुकमा पारसले ‘वी आर द च्याम्पियन’ भन्दै जितको खुसी व्यक्त गरेका छन् । राष्ट्रिय टोलीका पूर्व कप्तान विनोदले पनि पारस र यू-१९ टीमसँगै जितको खुसी मनाएको भन्दै नेपाली फुटबल टीमलाई धन्यवाद दिएका छन् र फेसबुकमा लेखेका छन्, ‘चियर्स फर द गोल्ड ।’
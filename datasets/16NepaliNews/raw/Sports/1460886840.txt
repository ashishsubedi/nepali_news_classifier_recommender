
﻿एजेन्सी
लन्डन । म्यानचेस्टर युनाइटेडसंग शनिबार राती १–० ले पराजित हुदै एस्टन भिल्ला इंग्लिस प्रिमियर लिगबाट रेलिगेशनमा परेको छ । मार्कस रासफोर्डले निर्णायक गोल गर्दै युनाइटेडलाई जित दिलाएपछि एस्टन भिल्ला यो सिजन रेलिगेशनमा पर्ने पहिलो टिम बनेको हो ।
म्यानचेस्टर युनाइटेडको घरेलु मैदान ओल्ड ट्राफोर्डमा जित निकालेको भए भिल्लाको प्रिमियर लिगमै रहने सम्भावना केही रहन्थ्यो । तर, ३२ औं मिनेटमा घरेलु टोलीका मार्कस रासफोर्डले गरेको गोल नै खेलको निर्णायक गोल बनेपछि भिल्लाको सम्भवाना सकियो । भिल्लाको यो पछिल्लो लगातार नवौं हार हो ।
भिल्लालाई रेलिगेशनबाट जोगिन थप १५ अंक चाहिन्छ । तर, अब उसले लिगमा मात्र चार खेल मात्रै खेल्न बाँकी छ । यस्तोमा भिल्लाले पछिल्ला सबै खेल जितेपनि रेलिगेशनबाट निस्कन असफल हुनेछन् । एस्टन भिल्लाको लिगमा १६ अंक छ । ५६ अंक जोडेको म्यानचेस्टर युनाइटेड पाँचौं स्थानमा छन् । एस्टन भिल्ला सन् १९८७ पछि पहिलो पटक रेलिगेशनमा परेको हो । यसअघि भिल्ला दुई पटक रेलिगेशनमा परेको टिम हो । एस्टन भिल्लाले सन् १९८२ मा युरोपियन कपको उपाधि जितेको थियो ।
प्रिमियर लिग अन्तर्गत नै शनिबार राति चेल्सीलाई ३–० ले पराजित गर्दै म्यानचेस्टर सिटी लिगको तेस्रो स्थानमा उक्लिएको छ । सिटीको जितमा सर्जियो अग्युरोले ह्याट्रिक गरे । ३३ औं मिनेटमा पहिलो गोल गरेका अग्युरोले ५४ औं र ८० औं मिनेटमा गोल गर्दै ह्याट्रिक पुरा गरे ।
जितसंगै ६० अंक जोडेको सिटिले आर्सनललाई पछी बनाउदै लिगको तेस्रो स्थानमा उक्लिन सफल भयो । ५९ अंक रहेको आर्सनल चौंथो स्थानमा छ । यस्तै शनिबार राति भएका अन्य खेलमा सनडरल्याण्डले नर्विच तथा न्युक्यासलले स्वान्सीलाई समान ३–० र वाट्फोर्डले वेष्ट ब्रोमलाई १–० ले पराजित गर्यो । एभर्टन र साउथह्यामप्टनले १–१ को बराबरी खेल्दै अंक बाडेका छन् ।
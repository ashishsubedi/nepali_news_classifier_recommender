
﻿
२९ चैत, काठमाडौं । चीनले २०५० मा विश्व फुटबलको सुपरपावर बन्ने लक्ष्य घोषणा गरेको छ । र, त्यसका लागि अर्बौं रकम खर्च गर्ने भएको छ ।
सन् २०२० बाट ५० मिलियन बालबालिका र युवाहरुले फुटबल खेल्न थाल्ने उसले बताएको छ । यसका लागि उसले २० हजार ट्रेनिङ सेन्टर र ७० हजार मैदान बनाउने चाइनिज फुटबल एशोसिएसनले बताएको छ ।
चीनले अहिलेसम्म २००२ मा मात्र विश्वकप खेलेको छ । चाइनिज फुटबल एशोसिएसन तत्कालीन, मध्यकालीन र दिर्घकालीन योजना सार्वजनिक गरेको छ ।
जसमा २०३० सम्ममा हरेक १० हजारका लागि एउटा फुटबल मैदान हुने उल्लेख छ । पुरुष फुटबल टिम एसियाको उत्कृष्ट मध्ये एक हुने र महिला फुटबल टिमलाई विश्वस्तरीय टिम बनाउने चीनको लक्ष्य छ ।

रिपोर्टमा २०५० मा चीनलाई फस्टक्लास फुटबल सुपरपावर बनाउने उल्लेख छ । चीनको पुरुष टिम अहिले विश्व वरियतामा ८१ औं स्थानमा छ ।
चीनको फुटबल भ्रष्टाचारमा पनि मुछिएको छ । म्याच फिक्सिङको आरोपमा ३३ खेलाडी र अफिसियललाई प्रतिवन्ध लगाइएको छ ।
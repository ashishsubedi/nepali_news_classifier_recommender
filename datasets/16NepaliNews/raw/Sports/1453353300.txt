
﻿
७ माघ, काठमाडौं । नेपाली राष्ट्रिय फुटबल टिमका प्रमुख स्ट्राइकर अनिल गुरुङ बंगलादेशमा आयोजित बंगवन्धु कपका लागि छनोट भएनन् । आफूले नखेले पनि सोमबार मालदिभ्सविरुद्धको सेमिफाइनलमा नेपाली टोलीको प्रदर्शनबाट उनी खुशीले गदगद छन् ।
‘म टिममा पर्नु र नपर्नु ठूलो कुरा होइन’ अनलाइनखबरसित अनिलले भने- ‘टिमको जित ठूलो कुरा हो । हिजोको प्रदर्शनबाट नेपालका सारा फुटबलप्रेमी जस्तै म पनि अति खुशी छु ।’ यद्यपि एउटै म्याचको सफलताबाट नमात्तिएर यसलाई निरन्तरता दिनुपर्नेमा उनले जोड दिए ।
नेपालले बंगवन्धु कपलाई साग फुटबलको तयारीका हिसाबले लिएकाले आफू टोलीमा पर्न नसकेको अनिलको बुझाइ छ । टिममा नपरेकोमा आफ्नो कुनै चित्त दुःखाइ नरहेको उनले बताए । साफ गेममा २३ वर्षमाथिका ३ जना खेलाडीले मात्र भाग लिन पाउँछन् । त्यसैले प्रशिक्षक बालगोपाल महर्जनले अहिलेको टोलीमा २३ वर्ष मुनीका युवा खेलाडीहरुलाई बढिभन्दा बढि स्थान दिएका थिए ।
राम्रो खेले पनि गोल गर्न नसक्नु विगतदेखि नेपाली फुटबल टिमको कमजोरी रहँदै आएको छ । नेपालका स्ट्राइकरको गोल गर्ने क्षमतामाथि नै प्रश्न उठ्न थालेका बेला माल्दिभ्सको पोस्टमा चार गोल ठोकेर युवा खेलाडीले फ्यानहरुको भरोसा जगाएका छन् ।
नवयूगको भविष्य उज्ज्वल

नवयूग भविष्यका लागि नेपाली फुटबलको आशालाग्दा प्रतिभा हुन् तर, एउटै गेमबाट कुनै पनि खेलाडीको विषयमा निस्कर्ष निकाल्न मिल्दैन

माल्दिभ्स विरुद्धको खेलमा युवा स्ट्राइकर नवयुग श्रेष्ठ छाए । उनी एक्लैले तीनवटा आकर्षक गोल गर्दै प्रशिक्षकले आफूमाथि राखेको भरोसालाई न्याय गरेका छन् ।
अनिलका दृष्टिमा नवयूग भविष्यका लागि नेपाली फुटबलको आशालाग्दा प्रतिभा हुन् । आर्मी टिमबाट खेल्ने भएकाले शारीरिकरुपमा फिट रहनु नवयूगको प्लस प्वाइन्ट भएको उनी बताउछन् ।
‘घरेलु फुटबलमा स्कोर गर्नसक्ने क्षमता देखाएपछि उसलाई राष्ट्रिय टोलीमा चान्स मिलेको हो । उसले आफूलाई प्रुभ गर्ने मौका पायो । उ मेहिनेती छ र फिनिसिङ छ । त्यसैले भविष्यमा उत्कृष्ट स्ट्राइकरको रुप लिन सक्छ’ उनले भने । यद्यपि, एउटै गेमबाट कुनै पनि खेलाडीको विषयमा निस्कर्ष निकाल्न भने नमिल्ने अनिलको भनाइ छ ।
ठाउँ खाली गर्न तयार

सबै सिनियर खेलाडीलाई एकैपटक पन्छाउनुभन्दा सिनियर-जुनियर मिश्रण गराएर खेलाउनु राम्रो हुन्छ

युवा खेलाडीहरुले गोल गर्न थालेपछि टिममा आफ्नो स्थान असुरक्षित बनेको गर्नुभएको छ कि भन्ने प्रश्नमा अनिलले त्यस्तो चिन्ता आफूले नलिएको बताए ।
उनले भने-‘हामीले ८-१० वर्षदेखि टोलीमा रहेर खेलिरहेका छौं । सधैं हामी नै हुनुपर्छ भन्ने छैन । नयाँ आउनेले राम्रो गर्छन् भने हामीले उनीहरुका लागि ठाउँ खाली गरिदिनुपर्छ । यसमा दुःख मानेर हुँदैन ।’ यद्यपि सबै सिनियर खेलाडीलाई एकैपटक पन्छाउनुभन्दा सिनियर-जुनियर मिश्रण गराएर खेलाउनु राम्रो हुने उनको तर्क छ ।
विगतमा नेपाली टिमले जति राम्रो खेले पनि गोल गर्न नसक्नुलाई दुर्भाग्यपूर्ण मान्छन् अनिल । यद्यपि, गोल नहुनुको अपजस स्ट्राइकरलाई मात्रै दिन नमल्निे उनको भनाइ छ ।
‘गोल गर्ने बढि चान्स स्ट्राइकरको हुन्छ, तर यसको मतलव यो होइन कि अरुले गोलै गर्न सक्दैनन्’ उनले भने-‘अहिलेको फुटबलमा स्ट्राइकरलाई बढि मार्क गरिने भएकाले त्यसको फाइदा उठाएर मिड फिल्डर वा डेफेन्सले गोल हान्ने मौका हुन्छ । तर, हाम्रो टिममा त्यो पनि भएन ।’
म्याच फिक्सिङको असर ?
पछिल्लो समय नेपाली फुटबललाई एउटा कलंकको दाग लागेको छ । राष्ट्रिय फुटबल टोलीका कप्तान सागर थापासहित चार खेलाडीलाई पैसा लिएर अन्तर्राष्ट्रिय म्याचहरुमा नेपाललाई हराउने गरेको आरोपका साथ प्रहरीले पक्राउ गर्‍यो ।

नेपालले सबै म्याच हारेको होइन । जितेको पनि छ । कुनै म्याचमा फिक्सिङ भयो कि म जान्दिन । तर, सबै म्याच फिक्सिङले हारेको भन्न मिल्दैन

अहिले उनीहरु तारेखमा छुटेका छन् । म्याच फिक्सिङ प्रकरणबाट चार खेलाडी गुमाउनुपर्दा नेपाली फुटबल टोलीलाई ठूलो धक्का लागेको महसुस गरिएको थियो । साफ च्याम्पियनसिपमा नेपालको खराब प्रदर्शनलाई त्यसैसित जोडेर हेरियो । तर, बंगलाबन्धु कपमा नेपालले सुधारिएको प्रदर्शन गरेको छ ।
अहिले कतिपयले यो पनि ठानेका छन्, कि म्याच फिक्सिङ गर्ने खेलाडीहरु टिमबाट निकालिएकै कारण नेपाली फुटबल सुधारिएको हो । अनिललाई के लागेको छ त ?
‘म्याच फिक्सिङको प्रकरणले हामी सबैलाई स्तब्ध तुल्यायो । यो कति सही र गत गलत हो भन्ने कुरा त अदालतको फैसलापछि थाहा होला । तर, यसले पक्कै पनि नेपाली फुटबल फ्यानहरुलाई चोट पुगेको छ । यसका बाबजुद नेपालले खेलेका अन्तर्राष्ट्रिय म्याचहरुमा पहिले जस्तै समर्थन गर्न भने छाड्नुभएको छैन’ उनी भन्छन् ।
विगतमा फिक्सिङकै कारण सबै म्याच हारेको आरोप भने उनले अस्वीकार गरेका छन् । ‘नेपालले सबै म्याच हारेको होइन । जितेको पनि छ । कुनै म्याचमा फिक्सिङ भयो कि म जान्दिन । तर, सबै म्याच फिक्सिङले हारेको भन्न मिल्दैन’ अनिलले भने ।
नेपाली प्रशिक्षकको असर

यसले प्रश्न उठेको छ, के नेपाली टोलीमा विदेशीभन्दा स्वदेशी प्रशिक्षक नै असरदार भएका हुन् ? के अब महंगो मूल्यमा विदेशी प्रशिक्षक नल्याउँदा नै ठीक हुन्छ ?

नेपाल फुटबलका विदेशी प्रशिक्षक प्याटि्रक ओसम्स अहिले बंगलादेशमा रहेको टोलीसँग छैनन् । टिम छनोटमा असन्तुष्टी जनाउँदै उनले प्रशिक्षकबाट विदा लिन लागेको संकेत गरेका छन् । असम्सले हात झिकेपछि अन्डर १९ का प्रशिक्षक बालगोपाल महर्जनलाई राष्ट्रिय टोलीको अभिभारा दिइएको छ ।
अन्डर १९ टोलीलाई साफको उपाधि दिलाएका बालगोपालले राष्ट्रिय टोलीको प्रशिक्षकको भूमिकामा पनि राम्रो सुरुवात गरेका छन् । जून टोलीमा रहेका नामहरुप्रति असहमति जनाएर असम्स पछि हटे, त्यहि टोलीलाई बालगोपालले फाइनलमा पुर्‍याइदिए ।
यसले प्रश्न उठेको छ, के नेपाली टोलीमा विदेशीभन्दा स्वदेशी प्रशिक्षक नै असरदार भएका हुन् ? के अब महंगो मूल्यमा विदेशी प्रशिक्षक नल्याउँदा नै ठीक हुन्छ ?
यसमा अनिलले आंशिक स्वीकारोक्ति जनाएका छन् । उनको भनाइमा सिप र अनुभवका हिसाबले विदेशी प्रशिक्षक धेरै अगाडि हुन सक्छन्, तर नेपाली टिम र खेलाडीहरुको व्यक्तिगत क्षमतालाई स्वदेशी प्रशिक्षकले राम्रोसित बुझेका हुन्छन् । ‘नेपाली फुटबलको बारेमा विदेशीलाई भन्दा पनि स्वदेशी प्रशिक्षकलाई राम्रोसित जानकारी हुन्छ र उसले त्यहि अनुसार प्रशिक्षण गराउन सक्छ । जबकि विदेशी प्रशिक्षकले शून्यबाट सुरु गर्नुपर्छ’ उनले भने ।
फाइनल के होला ?

फाइनलमा नेपालका विमल घर्तिमगर, नवयुग र गोलरक्षक विकेस कुथूको प्रदर्शन महत्वपूर्ण रहन्छ

बंगवन्धुको कपको फाइनलमा पुगेको नेपालले के उपाधि उचाल्न सक्ला त ? सेमिफाइनलको प्रदर्शनपछि नेपाली फुटबल प्रेमीहरु अहिले निकै आशावादी बनिरहेका छन् ।
अनिल पनि आशावादी छन् । ‘बहराइनको खेल नहेरेकाले कति बलियो छ भन्ने मलाई थाहा छैन’ उनले भने, ‘तर, सेमिफाइनलकै स्पिरिटमा खेल्ने हो भने हामी फाइनल जित्न सक्छौं ।’
फाइनलमा नेपालका विमल घर्तिमगर, नवयुग र गोलरक्षक विकेस कुथूको प्रदर्शन महत्वपूर्ण रहने बताए ।

﻿काठमाडौं । त्रिभुवन आर्मी क्लब महिला राष्ट्रिय लिग फुटबलको उपाधि होडबाट बाहिरिएको छ । आइतबार भएको सुपर लिगको अन्तिमा खेलमा अर्काे विभागीय क्लब एपिएफसँग २–१ ले पराजित भएपछि आर्मी उपाधि होडबाट बाहिरिएको हो ।
आर्मीलाई उपाधि जीवितै राख्न एपिएफविरुद्धको खेल बराबरी गरेपनि पर्याप्त हुने थियो । तर, आर्मीले एपीएफलाई रोक्न सकेन । जितपछि एपिएफ ६ अंकसहित लिगको शीर्षस्थानमा उक्लिएको छ । समान ६ अंक नै भएपनि आर्मी हेड टु हेडको आधारमा दोस्रो स्थानमा छ ।
सातदोबाटोस्थित एन्फा कम्प्लेक्समा खेलको आठौं मिनेटमा नै सावित्रा भण्डारीले गोल गर्दै एपिएफलाई सुरुवाती अग्रता दिलाइन् । २९ औं मिनेटमा पुनम जर्घा मगरले बराबरी गोल फर्काइन् । दुवै टोलीले गोल गर्ने प्रयास गरेपनि गोल निस्कन नसक्दा पहिलो हाफ १–१ गोलको बराबरीमा सकिएको थियो । प्रतिस्पर्धात्मक बनेको खेलको ७० औं मिनेटमा सावित्रा भण्डारीले गोल गर्दै एपिएफलाई जित दिलाइन ।
अब सोमबार हुने पुलिस र पुर्वाञ्चलबीचको खेलको नतिजाले लिग विजेताको टुङगो लगाउने छ । सोमबार पुर्वाञ्चल विजयी भए वा खेल बराबरीमा सकिए एपीएफले लिग जित्नेछ ।
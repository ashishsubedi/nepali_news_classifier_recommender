
﻿
२७ भदौ, काठमाडौं । दुई महिनापछि मैदान फर्किएर छैटौं मिनेटमै ला लिगामा ओसासुनाबिरुद्ध गोल गर्न सफल रियल मडि्रडका पोर्चुगिज सुपरस्टार क्रिष्टियानो रोनाल्डोले यो सावित गरिदिएका छन् कि उनको आँखामा अझै च्याम्पियन्स लिग जित्ने भोक कायमै छ ।
युरो २०१६ को फाइनल खेलमा व्यहोरेको घुँडाको इन्ज्युरीका कारण रियल मडि्रडका सुपरस्टार रोनाल्डो लालिगाका यसअघिका दुई खेल गुमाएका थिए ।
अव रोनाल्डो आगामी बुधबार उनकै पूर्वक्लव स्पोर्टिङबिरुद्ध हुने खेलबाट च्याम्पियन्स लिगको उपाधि रक्षाको अभियान सुरुवात गर्नेछन् ।
‘यो निक्कै ठूलो चुनौती हो ।, यद्यपि रियललाई पुनः च्याम्पियन्स लिग जित्ने मौका पनि छ’ रोनाल्डोले भनेका छन्, ‘हामी एकपछि अर्को खेल जित्दै अघि बढ्नेछौं, सुरुमा हामीले समूह चरणबारे सोच्नुपर्छ । मेरो विचारमा हामी कठिन समूहमा छौं ।’
साबिक बिजेता रोनाल्डोले आफ्नो पूर्वक्लव स्पोटिङ बिरुद्धको खेलबाट च्याम्पियन्स लिग सुरु गर्दैछन् । ‘यो मेरा लागि खास खेल हुनेछ र म स्पोर्टिङबिरुद्ध खेल्न चाहन्छु किनभने मेरो बिचारमा उनीहरुसँग उत्कृष्ट टोली छ र राम्रा प्रशिक्षक छन्’ उनले भने, ‘यो मेरो जीवनको अर्को खास क्षण हुनेछ ।’
गत सिजन सर्वाधिक गोल गर्ने खेलाडी रोनाल्डो आगामी सिजनमा पनि यस उपलब्धिका लागि उत्सुृक देखिन्छन् । ‘उपाधिको सवालमा गत सिजन संभवतः मेरालागि सबैभन्दा उत्कृष्ट थियो । च्याम्पियन्स लिग जितेपनि मैले पोर्चुगिल टोलीबाट युरो जितेँ । गत सिजन निक्कै उत्कृष्ट रहृयो’ उनले भनेका छन् ।
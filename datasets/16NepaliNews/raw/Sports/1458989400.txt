
﻿नागपुर । वेष्ट इन्डिज भारतमा जारी आइसीसी टि–ट्वान्टी विश्वकप क्रिकेटको सेमिफाइनलमा प्रवेश गर्दा उपाधि दाबेदार दक्षिण अफ्रीका भने बाहिरिएको छ । शुक्रबार राती नागपुरमा भएको खेलमा वेष्ट इन्डिजसँग ३ विकेटले पराजित हुँदै दक्षिण अफ्रीका प्रतियोगिताबाट बाहिरिएको हो ।
नागपुरमा दक्षिण अफ्रिकाले दिएको १ सय २३ रनको लक्ष्य वेष्ट इन्डिजले दुई बल बाँकी हुँदा सात विकेटको क्षतिमा भेट्टायो । वेष्ट इन्डिज जारी विश्वकप क्रिकेटको अन्तिम चारमा पुग्ने दोस्रो टोली बन्यो । यस विश्वकपमा न्युजिल्यान्डले यसअघि नै सेमिफाइनल यात्रा तय गरिसकेको छ । दक्षिण अफ्रीकालाई पराजित गरेसँगै वेष्ट इन्डिजले लगातार तीन खेलमा जित निकाल्दै ६ अंक जोड्यो । र, समूह एकको शीर्ष स्थानमा रह्यो । यस समूहम इंग्ल्यान्ड ४ अंकसहित दोस्रो स्थानमा छ भने २ अंक जोडेको दक्षिण अफ्रीका तेस्रो स्थानमा छ ।
दक्षिण अफ्रिकाले दिएको सामान्य लक्ष्य पूरा गर्न भने वेष्ट इन्डिजलाई किनै संघर्ष गर्नु परेको थियो । खराब सुरुवात गरेको वेष्ट इन्डिजले स्टार ब्याट्सम्यान तथा ओपनर क्रिस गेललाई मात्रै दुई बलमा चार रनमा गुमाएको थियो । गेलपछि ब्याटिङ्मा आएका आन्द्रे फ्लेचर पनि ११ बलमा ११ रन बनाउँदा रन आउट भए । तर, उसका अर्का ओपनर जोनसन चाल्र्स र चौथो नम्बरमा आएका मार्लन स्यामुअल्सले पारी उकासेका थिए । चार्ल्सले ३५ बलमा ३२ तथा स्यामुअल्सले ४४ बलमा ४३ रन बनाए । दक्षिण अफ्रिकाका इमरान ताहिरले दुई विकेट लिए ।
यसअघि टस हारेर पहिले ब्याटिङको निम्तो पाएको दक्षिण अफ्रिकाले पुरै २० ओभर खेल्दै ८ विकेटको क्षतिमा एक सय २२ रन बनायो । उसका लागि क्विन्टन डी ककले ४७, डेविड विइसीले २८ तथा क्रिस मोरिसले नटआउट १६ रन बनाए । वेष्ट इन्डिजको आन्द्रे रुसेल, क्रिस गेल र डवेन ब्राभोले समान दुई दुई विकेट लिए । एजेन्सी
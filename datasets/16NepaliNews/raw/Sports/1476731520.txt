
﻿१ कात्तिक, नवलपरासी । राइनो संरक्षण गोल्डकप फुटबल प्रतियोगिताको उद्घाटन खेलमा जगदम्बा लुम्बिनी विजयी भएको छ ।
नवलपरासीको मध्यविन्दु नगरपालिका २ कोल्हुवामा सोमबार भएको उद्घाटन खेलामा लुम्बिनीले पिप्ले युथ क्लब हेटौंडालाई ३-१ ले हराएको छ ।
जगदम्बा लुम्बिनीका लागि पूर्णबहादुर गुरुङ, मन्दिप थापा र अजित थापाले एक/एक गोल गरेका थिए । मकानपुरका लागि राजिप प्रजापतिले सान्त्वना गोल गरे ।
प्रतियोगिताका वनमन्त्री शंकर भण्डारीले उद्घाटन गरेका थिए । भोलिको खेल लालबन्दी स्पोर्ट सर्लाही र आयोजक नन्दभाउजु उपभोक्ता समिति नवलपरासीबीच हुनेछ ।
प्रतियोगितामा विभागीय टिम एपीएफ, संकटा, ब्याइज युनियन, झापा ११, नेपालगञ्ज ११, पोखरा ११ लगायतका १२ वटा टिमको सहभागिता रहेको छ ।विजेताले ३ लाख ५५ हजार ५ सय ५५ रुपैयाँ पाउनेछ भने दोस्रो हुनेले १ लाख ६५ हजार ५ सय ५५ रुपैयाँ पाउनेछ ।
गैंडा संरक्षणका साथै वन, वन्यजन्तु संरक्षणमा युवाहरुको सहभागिता बढाउने, खेलकुद र पर्यापर्यटनको समिश्रण गरी आन्तरिक तथा वाहृय पर्यटक वृद्धि गर्ने लगायतका उद्देश्य राखेर प्रतियोगिता आयोजना गरिएको हो ।
प्रतियोगिताको फाइलन खेल कात्तिक १३ गते हुनेछ ।
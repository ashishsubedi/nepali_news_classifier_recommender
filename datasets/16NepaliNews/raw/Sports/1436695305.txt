
﻿ट्वेन्टी ट्वेन्टी विश्वकप छनौट प्रतियोगिता अन्तर्गत नेपाल र नामिबियाबीचको खेल वर्षाका कारण रद्द भएको छ । खेल वर्षाका कारण रद्द भएपछि नेपाल र नामिबियाले अंक बाँडेका छन् । नेपालले टस जितेर पहिले फिल्डिङ रोजेको अवस्थामा खेल सुरु हुँदै पानी परेपछि शनिबार बेलुका सात बजे सुरु हुने भनिएको खेल सुरु हुन ढिलो भएको थियो । पानी रोकिएपछि नामिबियाले ब्याटिङ थालेको थियो ।

वर्षाका कारण खेल डकवर्थ लुइस नियमका आधारमा १७ ओभरमा झारिएको थियो । पहिले ब्याटिङ गरेको नामिबियाले ७ दशमलव ४ ओभरमा १ विकेट गुमाएर ६१ रन बनाएको अवस्थामा फेरि पानी परेपछि खेल रद्द गरिएको थियो । नामिबियाका स्टेफन ब्राडले नटआउट ३९ रन बनाए । नेपालका कप्तान पारस खड्काले एक विकेट लिए ।

खेल वर्षाले प्रभावित भएपछि नामिबिया र नेपालले एक एक अंक बाँडेका छन् । समुह एमा रहेको नेपाल दुई खेलबाट तीन अंक सहित अंक तालिकाको शीर्ष स्थानमा छ । नेपालले पहिलो खेलमा अमेरिकालाई ६ विकेटले पराजित गरेको थियो । नामिबिया भने दुई खेलबाट एक अंक सहित चौंथो स्थानमा छ । नामिबिया पहिलो खेलमा आयरल्याण्डसँग सात विकेटले पराजित भएको थियो ।


﻿काठमाडौँ । अखिल नेपाल फुटबल संघ एन्फाले राष्ट्रिय महिला फुटबल लिग वैशाख पहिलो साताबाट गर्ने भएको छ । आठ टोलीको सहभागिता रहने राष्ट्रिय महिला लिग बैशाख ५ बाट १६ गतेसम्म संचालन गर्ने एन्फाले बिहीबार जनाएको छ ।
महिला राष्ट्रिय टिममा यसपटक तिन विभागीय टोली र पाँच क्षेत्रीय टोलीको सहभागिता रहेको छ । विभागीय टोलीमा साबिकको बिजेता नेपाल पुलिस क्लब, त्रिभुवन आर्मी क्लब र नेपाल एपीएफ क्लब रहेका छन् । त्यस्तै क्षेत्रीय टिममा मध्यमान्चल क्षेत्रीय टिम, पूर्वान्चल क्षेत्रिय टिम, पश्चिमान्चल, मध्य पश्चिमाञ्चल र सुदूरपश्चिममान्चल रहेका छन् ।
आठ टोलीलाई दुई समुहमा बिभाजन गरी सुरुमा लिगकम नकआउटका आधारमा खेलाइने छ । त्यसपछि समुहका शीर्ष चार टोली सुपर लिगमा प्रवेश गर्ने छन् । राउण्ड रोबिनका आधारमा हुने सुपर लिगमा शीर्ष हुने टोलीले उपाधि जित्ने छन् ।
उपाधि जित्ने टिमले नगद २ लाख पाउने छन् भने उपविजेता टोलीले १ लाख पाउने छन् । त्यस्तै व्यक्तिगत विधामा उत्कृष्ट हुने बेस्ट डिफेन्डर, किपर, मिडफिल्डर, फरवार्ड र प्रशिक्षकले जनही २५ हजार पाउनेछन् ।
प्रतियोगिताको सम्पूर्ण खेलहरु सातदोबाटोस्थित एन्फा कम्प्लेक्समा हुने छ । लगभग २५ लाख खर्च हुने प्रतियोगिताको तयारीका लागी सबै टोलीलाई एन्फाले ६८ हजार उपलब्ध गराउने छ ।
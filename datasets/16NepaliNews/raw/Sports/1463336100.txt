
﻿काठमाडौँ । अखिल नेपाल फुटबल संघ एन्फाले आइतबार एएफसी ग्रासरुट फुटबल फेस्टिबलको आयोजना गरेको छ । भक्तपुर सानोठिमीस्थित मध्यपुर युथ एसोसिएसनको मैदानमा एन्फाले आइतबार विभिन्न स्कुलका छात्रछात्राहरुका लागि ग्रासरुट फुटबल फेस्टिबलको आयोजना गरेको हो ।
एसियाली फुटबल महासंघ एएफसीको ग्रासरुट फुटबल डे को अवसरमा एन्फाले आयोजना गरेको ग्रासरुट फुटबल फेस्टिबलमा १६ विद्यालयका १६० छात्रछात्राहरुको सहभागिता रहेको थियो । प्रत्येक बिद्यालयका टिममा १० खेलाडी सहभागी हुदा ३ छात्रा अनिवार्य गरिएको थियो । फेस्टिबलमा १० देखि १३ वर्ष सम्मका उमेर समूहका छात्रछात्राहरुले सहभागिता थिए ।
फेस्टिबलमा सहभागी स्कुलका छात्रछात्रालाई फुटबल सम्बन्धि ज्ञान, खेल्ने कलालगायत फुटबलसम्बधि विविध कुराहरुको बारेमा जानकारी गराइएको थियो । फेस्टिबलमा सहभागी छात्रछात्रालाई एएफसीका प्रशिक्षक भिन्सेन्ट सुब्रामनिम, एन्फाका ग्रासरुट प्रशिक्षक डिरेक्टर ऊपेन्द्रमान सिंहले फुटबल सम्बन्धि ज्ञान तथा स्किल सिकाएका थिए । त्यस्तै एन्फाले सहभागी स्कुललाई एएफसीबाट आएको फुटबलका खेल सामग्रीहरु प्रदान गरेको थियो ।
एसियाली फुटबल महासंघले एसियाली महादेशको फुटबल तल्लो तहबाट विकास गर्ने उदेश्यले आजकै दिन (मे १५ ) मा प्रत्येक बर्ष एएफसी ग्रासरुट फुटबल डे आयोजना गर्ने गर्छ । त्यहि दिनको अवसर परेर एन्फाले पनि नेपालमा पनि प्रत्यक बर्ष ग्रासरुट फुटबल फेस्टिभल आयोजना गर्ने गर्छ ।गत बर्ष एएफसी ग्रासरुट फुटबल डे एसियाका ३१ देशमा मानिएको थियो भने यो बर्ष ३७ देशमा मनाइएको छ ।
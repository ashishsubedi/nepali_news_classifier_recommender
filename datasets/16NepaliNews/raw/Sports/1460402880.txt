
﻿२९ चैत, काठमाडौं । इंग्ल्याण्डका पूर्व क्रिकेटर केभिन पिटरसनले आफ्नो पैतृक थलो दक्षिण अफ्रिकाबाट अन्तर्राष्ट्रिय क्रिकेटमा पुनरागमन गर्न सक्ने बताएका छन् ।
३५ बर्षीय पिटरसन सन् २०१४ मा इंग्ल्याण्डको राष्ट्रिय टोलीबाट फालिएपछि अन्तर्राष्ट्रिय प्रतियोगितामा देखिएका छैनन् ।
उनी अहिले टी-२० बिशेषज्ञको रुपमा छन् तर, उनी सन् २०१८ सम्म दक्षिण अफ्रिकाको अन्तर्राष्ट्रिय टोलीबाट खेल्न सक्नेछन् । ‘यो कुरा मेरो दिमागले सोचिरहेको छ’ पिटरसनले भने ।
दक्षिण अफ्रिकी बुबा र बेलायती आमा पिटरसन दक्षिण अफ्रिकाको पिटरमारिचबर्गमा जन्मेका थिए । उनी १६ बर्षअघि बेलायत गएका थिए र बेलायतको अन्तर्राष्ट्रिय क्रिकेट खेलाडी छनोट भएका थिए ।
दायाँहाते ब्याट्सम्यान पिटरसन इंग्लिस क्रिकेटको सबै फर्म्याटमा अहिलेसम्म सबैभन्दा धेरै रन बनाउने खेलाडी हुन् । उनले इंग्ल्याण्डका लागि खेलेको १०४ टेष्टमा ८,१८१ रन बनाएका छन् । त्यस्तै १३६ एकदिवसीय खेलमा ४,४४० रन जोडेका छन् भने ३७ टी-२० मा १,१७६ रन जोडेका छन् ।
पिटरसनलाई उदृत गर्दै क्रिकेट अष्ट्रेलियाले लेखेको छ कि दक्षिण अफ्रिकाका लागि खेल्न योग्य हुनपनि उनलाई अझै एक बर्षको समय बाँकी छ । यसबीचमा इंग्ल्याण्डले नै बोलाउन सक्ने विकल्पपनि बाँकी नै छ ।’
तर, गत फेव्रुअरीमा इंग्लिस एकदिवसीय कप्तान इयोन मोर्गनले पिटरसनका लागि इंग्लिस टोलीको ढोका सँधैका लागि बन्द भइसकेको बताएका थिए ।
पिटरसनले अहिले विश्वभरका टी-२० घरेलु प्रतियोगितामा सहभागी भइरहेका छन् । भारतीय घरेलु लिग आइपीएलमा उनी राइजिङ पुणे सुपरजायन्ट्सबाट खेलिरहेका छन् ।
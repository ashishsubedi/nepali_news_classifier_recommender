
﻿२२ असार, काडमाडौं । दक्षिण अफ्रिकी धावक ओस्कार पिस्टोरियसलाई प्रेमिका हत्याको अभियोगमा ६ बर्षको जेल सजायँ सुनाइएको छ ।
दक्षिण अफ्रिकाका लागि सन् २०१२ को ओलम्पिकमा सहभागी भएका धावक पिस्टोरियसले सन् २०१३ मा प्रेमिका रिभा स्टिनक्याम्पको गोलि हानी हत्या गरेको प्रमाणित भएपछि उनलाई अदालतले ६ बर्षको कारबास सजायँ सुनाएको हो ।
अदालतले आफ्नो प्रारम्भिक फैसलामा गत डिसेम्बर ५ बर्षको सजायँ सुनाएको थियो । तर अन्तिम फैसलामा उनले सजायँ अवधि १ बर्ष बढेको छ । उनलाई तुरुन्तै जेल चनाल गरिनेछ भने उनले अदालतको फैसलाबिरुद्ध अपील भने गर्न सक्नेछन् ।
२९ बर्षीय पिस्टोरियसले २०१३ को फेब्रुअरीमा प्रेमीका रीभा स्टिनक्याम्पमाथि चर्पीको ढोका बन्द गरेर ४ राउण्ड फायर गरेका थिए । उनलाई हत्याको आरोप लागेपनि उनले घरमा चोर पसेको भन्ठानेर गोली प्रहार गरेको तर भूलबस प्रेमिका परेको उनले दावी गरेका थिए ।
१ घण्टा लामो अन्तिम बहसपछि न्यायाधीस थोकोजाइल मासिपाले उनलाई पुनर्बास र पुनःस्थापनाको अवसर प्रदान गर्न ६ बर्षको सजायँ सुनाइएको बताइन् । सामान्यतः दक्षिण अफ्रिकी कानून अनुसार हत्या प्रमाणित भएमा १५ बर्षको सजायँ हुनेछ ।
कालो सुटमा अदालतमा उपस्थित भएका थिए । न्यायाधीशले सजायँ सुनाउदै गर्दा उनी टाउको निहुर्‍याएर बसेका थिए । प्रेमिका स्टिनक्याम्पका माता पिता, अदालतको अर्को कुनामा बसिरहेका थिए भने पर्यवेक्षक र पत्रकारले इजलास खचाखच भरिएको थियो ।
पिस्टोरियसले अव ५ बर्ष जेलमा बिताउनुपर्नेछ । यसअघि उनी १ बर्ष जेलमा कटाइसकेका छन् ।
६ पटकका पारा ओलम्पिकका स्वर्ण बिजेता धावक पिस्टोरियसले सन् २०१२ को लण्डन ओलम्पिकमा कृतिम खुट्टाको सहायताले प्रतिस्पर्धामा सहभागी भएर इतिहास बनाएका थिए ।
उनलाई ब्लेड रनरको नामबाट चिनिन्छ । सानै छँदा उनको घुँडाभन्दा मुनिको दुवै खुट्टा काट्नुपरेको थियो ।
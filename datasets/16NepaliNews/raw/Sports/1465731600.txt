
﻿युरो २०१६ अन्तर्गत समूह ‘सी’को दोस्रो खेलमा विश्वविजेता जर्मनी र युक्रेनबीच प्रतिस्पर्धा हुँदै छ । अनुभवी र उत्कृष्ट खेलाडीले भरिएको जर्मनी युरोकपको सुरुवात सुखद गर्न चाहन्छ । दुई वर्षअघि फिफा विश्वकप जितेको जर्मनी युरोकप जित्दै इतिहास बनाउने लक्ष्यमा छ । तर, पछिल्लो समय जर्मनीको खेल खस्कँदै जानु प्रशिक्षक जोचिम लोका लागि टाउकोदुखाइको विषय बनेको छ । गत मार्चमा भएको मैत्रीपूर्ण खेलमा जर्मनीलाई इंग्ल्यान्डले हराएको थियो । यस्तै, जर्मनीले स्लोभाकिया र फ्रान्सविरुद्धको खेल पनि गुमाएको थियो । हंगेरीविरुद्धको पछिल्लो अभ्यास खेलमा भने जर्मनी २–० ले विजयी भयो । छनोट चरणमा समूह विजेता बन्दै फ्रान्सको टिकट काटेको जर्मनीका लागि फरवार्ड मार्काे रेउस घाइते हुनु अर्काे दुखद खबर हो । तर पनि टोलीमा रहेका थोमस मुलर, मारियो गेट्जेलगायतका खेलाडीले जर्मनीलाई अघि बढाउने क्षमता राख्छन् । त्यसो त मार्काे रेउसले दुई वर्षअघिको विश्वकप पनि गुमाएका थिए । युक्रेन ‘अन्डरडग’ टोली हो । स्लोभेनियालाई प्लेअफमा पराजित गर्दै युरोकपमा स्थान पक्का गरेको युक्रेनको बलियो पक्ष रक्षापंक्ति हो । पहिले गोल गरेको अवस्थामा युक्रेनको रक्षापंक्ति भत्काउन गाह्रो पर्नेछ । युरो छनोटमा स्पेनलाई समेत युक्रेनको रक्षापंक्ति तोड्न हम्मेहम्मे परेको थियो । छनोट चरणका दुवै लेगमा स्पेनले युक्रेनलाई १–० ले पराजित गरेको थियो ।
युरो तथ्य – जर्मनी
जर्मनीले लगातार १२औँ पटक युरोकप खेल्न लागेको हो । जर्मनीले पहिलोपटक युरो १९६८ मा खेलेको थियो ।
युरो १९७२, १९८० र १९९६ को विजेता जर्मनी तीनपटक नै उपविजेतामा सीमित बनेको छ । यस्तै, जर्मनी युरोकपका तीन प्रतियोगितामा समूह चरणबाटै बाहिरिएको छ ।
जर्मनीले युरो २०१६ को छनोट चरणमा खेलेका १० मध्ये ७ खेलमा जित निकाल्यो । २ खेलमा पराजित भएको जर्मनीले एक खेल बराबरी खेल्यो ।
युरो तथ्य – युक्रेन
अघिल्लो युरोकपमा सहआयोजना गर्दा पहिलोपटक सहभागिता जनाएको युक्रेन छनोट खेलेर पहिलोपटक युरोकप खेल्दै छ ।
युक्रेनको अन्तर्राष्ट्रिय फुटबलमा सबैभन्दा ठूलो सफलता भनेको २००६ को विश्वकपमा क्वार्टरफाइनलमा पुग्नु हो ।
युरो २०१६ को छनोटमा युक्रेनले ७ खेलमा जित, २ मा हार र ३ खेलमा बराबरी खेल्दै फ्रान्सको टिकट पक्का गर्‍यो ।
हेड टु हेड
जर्मनी र युक्रेनबीच अहिलेसम्म पाँचपटक प्रतिस्पर्धा भएको छ, जसमा जर्मनी पराजित भएको छैन । जर्मनीले दुई खेलमा युक्रेनलाई पराजित गर्दा तीन खेल बराबरीमा सकिएका छन् ।
जर्मनी र युक्रेनबीच पहिलोपटक १९९८ को विश्वकप छनोटमा प्रतिस्पर्धा भएको थियो । जर्मनीले पहिलो लेग २–० ले जित्यो । घरेलु भूमिमा भएको दोस्रो लेगमा युक्रेनले जर्मनीलाई गोलरहित बराबरीमा रोक्यो ।
जर्मनी र युक्रेनबीच सन् २०११ मा पहिलोपटक मैत्रीपूर्ण खेल भयो । उक्त खेल ३–३ गोलको बराबरीमा सकियो । ३–१ ले पछि पर्दा पनि जर्मनीले उत्कृष्ट पुनरागमन गरेको थियो ।

﻿
काठमाडौं/ उपराष्ट्रपति नन्दबहादुर पुन ‘पासाङ’ले बंगबन्धु गोल्डकपको च्याम्पियन नेपाली राष्ट्रिय फुटबल टोलीका खेलाडी, प्रशिक्षक र राष्ट्रिय खेलकुद परिषद्लाई बधाई दिएका छन् । उपराष्ट्रपति पासाङले सोमबार राष्ट्रिय टोलीका कप्तान विराज महर्जन, प्रमुख प्रशिक्षक बालगोपाल महर्जन र राष्ट्रिय खेलकुद परिषद्का सदस्यसचिव केशवकुमार विष्टलाई छुट्टा–छुट्टै शुभकामना पत्र पठाएर बधाई तथा शुभकामना दिएका हुन् ।
‘बंगलादेशको ढाकामा आयोजित अन्तर्राष्ट्रियस्तरको बंगबन्धु गोल्डकप फुटबल प्रतियोगिताको फाइनलमा बहराइनलाई ३–० को फराकिलो अन्तरले पराजित गर्दै नेपाली फुटबल टोलीले उपाधि हासिल गर्न सफल भएकोमा अत्यन्त हर्षित र गौरवान्वित भएको छु’, उपराष्ट्रपति पासाङले शुभकामना पत्रमा लेखेका छन्, ‘खुसियालीको यस सुखद अवसरमा राष्ट्रको गरिमा बढाई नेपाल र नेपालीको शिर उँचो बनाउन सफल हुनुभएकोमा सम्पूर्ण खेलाडी, प्रशिक्षक तथा सम्बद्ध खेल पदाधिकारीहरूलाई हार्दिक धन्यवाद दिँदै हृदयदेखि नै बधाई तथा शुभकामना व्यक्त गर्दछु ।’
फुटबलमा नेपालल २३ वर्षपछि अभूतपूर्व सफलता प्राप्त गरेको भन्दै उनले प्रशंसनीय काम भएको उल्लेख गरेका छन् । उनले बंगबन्धु कपमा पाएको सफलताबाट भविष्यमा हुने अन्य खेलकुद प्रतिस्पर्धामा समेत नेपाली खेलाडीको मनोबल सुदृढ गर्न सहयोग पुग्ने विश्वास लिएका छन् । उपराष्ट्रपति पासाङले दु:ख भोगिरहेका नेपाली जनतालाई फुटबलमा प्राप्त सफलताले राहत महसुस गराएको उल्लेख गरेका छन् ।
‘केही महिनाअघि गएको विनाशकारी भूकम्पको पीडा र हाल अत्यावश्यकीय वस्तुहरूको आपूर्तिमा असहजताका कारणले आमनेपाली जनताको दैनिक जीवन आहत बनेको परिवेशमा यस मीठो सफलताले पक्कै पनि केही राहत दिएको ठानेको छु,’ शुभकामना पत्रमा भनिएको छ । उनले निकट भविष्यमा हुन गइरहेको १२औँ दक्षिण एसियाली खेलकुद प्रतियोगिताको सफलताका लागि कामना गरेका छन् ।

﻿ 
काठमाडौं । आइसीसी विश्व क्रिकेट लिग च्याम्पियनसिपको तेस्रो चरणको खेल अन्तर्गत नामिबियाविरुद्धको दोस्रो खेलमा जित निकालेपछि नेपालको विश्वकप छनोटको सम्भावना बढेको छ ।
त्रिभुवन विश्वविद्यालयको त्रिवि क्रिकेट मैदानमा शनिबार भएको पहिलो खेलमा ५ विकेटले जित निकालेको नेपालले सोमबार दोस्रो खेलमा नामिबियामाथी ३ विकेटको कठिन जित निकाल्दै विश्वकपमा छनोट हुने सम्भावना कायम राखेको हो ।
नामिबियाले दिएको २ सय ४० रनको रनको लक्ष्य नेपालले अन्तिम बल बाँकी रहँदा ७ विकेटको क्षतिमा पुरा गर्यो । नेपाललाई जितका लागी २ बलमा एक रन आवश्यक हुँदा शरद भेषवाकरले चौका प्रहार गर्दै नेपाललाई जित दिलाए । शरदले अविजित ७४ रन जोडे । त्यस्तै नेपालको जितमा कप्तान पारस खड्काले सतकीय पारी खेल्दै १ सय ३ रन बनाए । कप्तान पारसले ९४ बलमा ७ छक्का र ५ चौकाको मद्दतले १ सय ३ रन बनाएका हुन् । त्यस्तै ज्ञानेन्द्र मल्लले २२, विनोद भण्डारीले १२ र नरेश बुढाऐरले ६ रन जोडे ।
घरेलु मैदानमा नामिबियासँगको दुई खेलको जितसँगै नेपालले विश्व क्रिकेट लिग च्याम्पियनसिपको अंकतालिकामा ४ अंक जोडेको छ । नेपालले ६ खेलमा ४ हार र २ जित निकाल्दै ४ अंक बटुलेको हो । यस्तोमा यसअघिका चारै खेलमा पराजित भएको नेपालले युएई, नामिबिया र पपुवा न्युगिनीलाई उछिन्दै आठ राष्ट्र सहभागी अंकतालिकाको पाँचौ स्थान ओगटेको छ ।
नेपालले यसअघि स्कटल्याण्ड र पपुवा न्युगिनीसंगको चार खेल गुमाएको थियो । च्याम्पियनसीपको अंकतालिकामा नेदरल्याण्डस् ६ खेलबाट ४ जितसहित १० अंकका साथ शिर्ष स्थानमा छ ।
नामिबिया विरुद्धको जितले नेपालको विश्वकप छनोट खेल खेल्ने आशा जिवित राखेको छ । तर, छनोट भैहाल्ने पक्का भने छैन । किनकि नेपालले अझै चार देशसँग खेल्न बाँकी छ । नेपालले अब नेदरल्याण्डसँग अर्को खेल खेल्नेछ । नेदरल्याण्डसँग नेपालले खेल्ने मिति आईसीसीले औपचारिक रुपमा घोषणा नगरेपनि साउन अन्तिम साता खेल्ने क्रिकेट युरोपले जनाएको छ । उसका अनुसार नेपालले नेदरल्यान्डसँग साउन २९ र ३१ गते (अगष्ट १३ र १५) खेल्ने जनाएको छ । नेदरल्यान्ड्सपछि नेपालले हङकङ, केन्या र युएईसँग प्रतिस्पर्धा गर्नेछ ।
आईसीसीको तालिका अनुसार नेपालले सन् २०१५ देखि दुई वर्षको अवधिमा १४ वटा खेल खेल्नेछ । अब नेपालले ८ खेल खेल्न बाँकी छ । च्याम्पियनसिपको शीर्ष चारमा अट्न सके एकदिवसीय क्रिकेट खेल्ने अवसर पाउनेछ । च्याम्पियनसिप खेलिरहेका ८ देशमध्ये शीर्ष ४ देशले सन् २०१९ मा इंगल्याडमा हुने विश्वकप क्रिकेटको छनोट चरणमा सहभागिता जनाउन पाउनेछन् । २०१७ को मध्यसम्म चल्ने च्याम्पियनसिपका शीर्ष चार टोली छनोटमा पुग्नेछन् । छनोट खेल सन् २०१८ मा बंगलादेशमा हुँदैछ ।
विश्व क्रिकेट लिग च्याम्पियनसिपको शीर्ष चारमा नपरे नेपालले आइसीसीले आयोजना गर्ने डिभिजन २ खेल्नुपर्ने हुन्छ । डिभिजन टु को शीर्ष दुइ स्थानमा रहेमात्र पुनः च्याम्पियनसिप खेल्न पाउनेछ ।
यसअघि नेपालले टस जितेर फिल्डिङ रोजेपछि ब्याटिङमा उत्रिएको नामिवियाले निर्धारित ५० ओभरमा ९ विकेट गुमाएर २ सय ३९ रन बनायो । कप्तान स्टेफन बार्डले ५१ रन बनाएको इनिङ्समा जाने ग्रीनले ४७ रन बनाए । दुवैले पहिलो विकेटका लागि ९५ रनको साझेदारी गरेका थिए । उच्च स्कोरतर्फ अघि बढेको नामिवियाको इनिङ्सलाई बार्डको आउट गर्दै नेपालका युवा बलर सन्दिप लामिछानेले तोडेका थिए ।
नामिबियाका सरेल वर्गरले अविजित ४३ रन बनाए । यस्तै जेपी कोटजरले ११ बलमा ३२ रनको विस्फोटक इनिङ्स खेले । नेपालका सन्दिप लामिछाने, शक्ति गौचन र बसन्त रेग्मीले समान २ विकेट लिए ।

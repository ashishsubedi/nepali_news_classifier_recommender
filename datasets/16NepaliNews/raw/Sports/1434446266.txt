
﻿कोपा अमेरिका कप फुटबल प्रतियोगिता अन्तर्गत   मंगलबार विहान भएको खेलमा आयोजक चिलीले मेक्सिकोसँग ३ ३ गोलको बाराबरी खेलेको छ । निकै रोमाञ्चक भएको खेलमा अग्रता भने खेल सुरु भएको २१ औं मिनेटमा मार्टिस भुसोको गोलमार्फत मेक्सिकोले लिएको थियो । तर त्यसको एक मिनेट बित्न नपाउँदै चिलीले खेल बराबरी गर्यो । २२ औं मिनेटमा चिलीका भिडालले गोल गर्दै खेल बराबरीमा ल्याए । 



२९ औं मिनेटमा राउल जिमेनेजले गोल गर्दै मेक्सिकोलाई पुन अग्रता दिलाए । ४२ औं मिनेटमा चिलीका भारगासले गोल गरेपछि खेल २ २ गोलको बराबरीमा पुग्यो । तर दोश्रो हाफको १० मिनेटमा पाएको पेनाल्टीमा भिडालले गोल गर्दै चिलीलाई ३ २ को अग्रता दिलाए ।

दोश्रो हाफको २१ औं मिनेटमा मार्टिस भुसो व्यक्तिगत दोश्रो तथा टोलीका लागि तेश्रो गोल गर्दै खेल बराबरीमा ल्याए । त्यसपछि कुनै टोलीबाट गोल हुन सकेन र खेल ३ ३ गोलको बराबरीमा सकियो । बराबरीसँगै चिली २ खेलमा ४ अंकका साथ समुह ए का शीर्ष स्थानमा रहेको छ २ अंक जोडेको मेक्सिको भने तेश्रो स्थानमा रहेको छ ।

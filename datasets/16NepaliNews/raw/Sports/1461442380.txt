
﻿
११ वैशाख, काठमाडौं । इण्डियन प्रिमियर लिग क्रिकेट आईपीएलमा दिल्ली डेयरडेभिल्सले मुम्बई इण्डियन्सलाई १० रनले पराजित गरेको छ ।
साविकको विजेता मुम्बईको ६ खेलमा यो चौथो हार हो भने चार मध्ये तीन खेल जितेको दिल्ली दोस्रो स्थानमा उक्लिएको छ ।
जितका लागि १६५ रनको लक्ष्य पछ्याएको मुम्बईलाई अन्तिम ओभरमा २१ रन चाहिएको थियो । क्रिस मोरिसको बलमा रोहित शर्माले छक्का हाने ।
दोस्रो बलमा रन लिने क्रममा ब्याट्सम्यानद्वय रोहित शर्मा र हार्दिक पाण्डेय एक आपसमा ठोक्किए । र, रोहित लड्न पुगे । मोरिसले बल कलेक्ट गर्न सकेनन् तर, स्टम्प ढाले । रोहित त्यसबेलासम्म पनि उठ्न सकेनन् ।
मोरिसले त्यही मौकामा बल कलेक्ट गरेर विकेट लिए । रोहित ६५ रनमा रन आउट भएपछि आएका हरभजन सिंह पहिलो बलमा नै एलबीडब्लू धरापमा परे ।
त्यसपछि मुम्बईले एक-एक रन लियो र २० ओभरमा ७ विकेट गुमाएर १५४ रन मात्र बनाउन सक्यो । क्रुनाल पाण्डेले ३६ रनको योगदान दिए ।
यसअघि पहिले ब्याटिङ गरेको दिल्लीले २० ओभरमा ४ विकेट गुमाएर १६४ रन बनाएको थियो । उसका लागि सन्जु सामसनले ६० रन बनाए भने जेपी डुमिनी ४९ रनमा अविजित रहे ।
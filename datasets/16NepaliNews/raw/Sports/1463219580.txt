
﻿एजेन्सीलन्डन,  १ जेठ
क्रिस्टियानो रोनाल्डोले गत वर्ष सर्वाधिक कमाइमा लियोनल मेसीलाई पाखा लगाएका छन् । फोब्र्सले शुक्रबार रियल म्याड्रिडका स्ट्राइकर रोनाल्डो बढी कमाउने फुटबलरको सूचीमा शीर्ष स्थानमा रहेको जनाएको छ ।
क्रिस्टियानो रोनाल्डो
रियलका स्टार स्टाइकर रोनाल्डोले गत सिजन आफ्नो क्लबलाई उपाधि नदिलाए पनि आम्दानीमा आफूलाई अब्बल पारे । विश्वकै चर्चित ब्रान्डको साथ पाउँदा रोनाल्डोले गत वर्ष ८ करोड २० लाख डलर कमाए ।
लियोनल मेसी 
पाँचौँपटक फिफा वर्ष खेलाडी घोषित बार्सिलोनाका मेसी ७ करोड ७० डलरका साथ दोस्रो बढी कमाउने फुटबलर बनेका छन् । गत वर्ष च्याम्पियन्स लिग तथा स्पेनिस लिगमा उत्कृष्ट प्रदर्शन गरे पनि मेसीको आम्दानी अपेक्षाअनुरूप नबढेको फोब्र्सको भनाइ छ ।
जात्लान इब्राहिमोभिक
यस सिजन पेरिस सेन्ट जर्मेन (पिएसजी) छाड्ने घोषणा गरिसकेका स्विडिस स्ट्राइकर जात्लान इब्राहिमोभिक तेस्रो बढी कमाउने फुटबलर हुन् । उनले गत वर्ष ३ करोड ७० लाख डलर आर्जन गरे । पिएसजीमा उत्कृष्ट प्रदर्शन गरे पनि जात्लानमाथि स्पोन्सर्सको खासै रुचि नदेखाएको फोब्र्सले उल्लेख गरेको छ । यस सिजन इंग्लिस प्रिमियर लिग, स्पेनिस वा सिरी एमा आबद्ध हुँदा उनको आम्दानी बढ्न सक्छ ।
नेमार जुनियर
बाज्रिलियन क्लब सान्तोसबाट स्पेनिस क्लब बार्सिलोनामा आबद्ध भएपछि नेमार जुनियरले आफूलाई उत्कृष्ट फुटबलरका रूपमा उभ्याएका छन् । लगातार दुई सिजन बार्सिलोनाका लागि उत्कृष्ट प्रदर्शन गरेका नेमारले गत वर्ष ३ करोड ६० लाख डलर धन आर्जन गरे । यस तथ्यांकअनुसार गत वर्ष उनी चौथो बढी आर्जन गर्ने फुटबलरमा पर्छन् ।
गेराथ बेल 
६ वर्षअघि टोटनह्यामबाट रियल म्याड्रिडमा आबद्ध हुँदा गेराथ बेल सबैभन्दा महँगा फुटबलर बनेका थिए । यद्यपि, रियलले कीर्तिमानी रकममा अनुबन्ध गरे पनि बेलको प्रदर्शन उतार–चढावपूर्ण छ । उनले एकैनासको प्रदर्शन गर्न सकिरहेका छैनन् । तर, बेल र रोनाल्डोबीच फिनिसिङ जिम्मेवारीका लागि प्रतिस्पर्धा हुने गर्छ । रियल म्याड्रिडकै ब्रान्डका कारण बेल गत वर्षको पाँचाँै कमाइ गर्ने फुटबलर बने । उनले गत वर्ष ३ करोड ४० लाख डलर कमाए ।
वाइन रुनी
वाइन रुनीको कप्तानीमा रहेको म्यानचेस्टर युनाइटेड अर्को सिजन युरोपियन च्याम्पियन्स लिग फुटबल स्थान बनाउन संघर्षरत छ । इंग्लिस क्लबमै करिअर अन्त्य गर्न सोच बनाएका रुनीले गत वर्ष खासै आम्दानी गर्न सकेनन् । गत वर्ष उनले २ करोड ६० लाख डलर मात्र आर्जन गरे । उनी गत वर्षको छैटौँ बढी कमाउने फुटबलर बनेका छन् ।
सर्जियो अगुएरो
म्यानेचेस्टर सिटीले अर्को सिजनको युरोपियन च्याम्पियन्स लिग स्थान सुरक्षित गर्दा सर्जियो अगुएरोका योगदान कम आँक्न सकिन्न । यस सिजन चौथो स्थानका लागि सिटीले छिमेकी क्लबविरुद्ध प्रतिस्पर्धा गरिरहेको छ । सिटीकै प्रेरणादायी स्ट्राइकर अगुएरोले गत वर्ष २ करोड ४० लाख डलर कमाए । उनी सातौँ धनी फुटबलरमा पर्छन् ।
लुइस सुआरेज
मेसीको अनुपस्थितिमा उरुग्वेयन स्ट्राइकर लुइस सुआरेजले उत्कृष्ट प्रदर्शन गर्छन् । दुई वर्षअघि बार्सिलोनामा अनुबन्ध भएका सुआरेजले पहिलो सिजन खासै राम्रो गर्न सकेनन् । तर, पछिल्लो केही समययता सुआरेज उत्कृष्ट फर्ममा छन् । उनले लगातार स्पेनिस लिगमा गोल गरिरहेका छन् । गत वर्ष सुआरेजले २ करोड ३० लाख डलर कमाए । यस तथ्यांकका आधारमा उनी गत वर्षको आठौँ बढी धन आर्जन गर्ने खेलाडी बनेका छन् ।
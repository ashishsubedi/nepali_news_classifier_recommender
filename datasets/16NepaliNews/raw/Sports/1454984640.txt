
﻿सिलोङ/ सागअन्तर्गत उसुतर्फ युवराज थापाले रजत हात पारेका छन् । उनले नान क्वान र नान गुन इभेन्टमा १७.६६ अंक बटुल्दै रजत हात पारे । उनले नान क्वानमा ८.४१ र नान गुनमा ९.२५ अंक हात पारेका थिए । सो इभेन्टमा भारतका पुन्सिवाले स्वर्ण जिते । श्रीलंकाली खेलाडी कांस्यमा सीमित भए ।
सान्सौँमा तीन खेलाडी फाइनलमा
सान्सौँमा तीन महिला खेलाडीले फाइनल यात्रा तय गर्दै कम्तीमा रजत पक्का गरेका छन् । यसैगरी, ६३ केजीमा झरना गुरुङले फाइनल स्थान पक्का गरिन् । ६० केजीमा जुनी राईले पनि अन्तिम दुई स्थान पक्का गरिन् । ७० केजीमा बिन्दु पुन मगरले पाकिस्तानका खेलाडीलाई हराउँदै फाइनलमा स्थान सुरक्षित गरेकी छिन् । सबै खेलाडीले फाइनलमा भारतका खेलाडीविरुद्ध प्रतिस्पर्धा गर्नेछन् । अहिलेसम्म नेपालले उसुमा एक स्वर्ण र तीन रजत
जितेको छ ।
नेपाली झन्डा नै पुगेन
उसुको दोस्रो दिन सबै इभेन्ट समाप्तिपछि पदक वितरण कार्यक्रम थियो । निमाको पदक वितरण अन्तिममा थियो । स्वर्ण जितेको अवसरमा सबैजसो समर्थक, खेलाडी तथा अफिसियल दंग नै थिए । जब उनी पदक लिने स्थानतर्फ लम्किइन्, त्यसवेला पदाधिकारी झसंग भए । कसैसँग पनि नेपाली झन्डा नै थिएन । अक्सर स्वर्णपदक जित्दा खेलाडी आ–आफ्नो राष्ट्रिय झन्डाका साथ खुसी मनाउने गर्छन् । तर, निमा भने त्यो अवसर पाउनबाट वञ्चित भइन् ।
किन सकियो राष्ट्रिय झन्डा ?
डेपुटी सेभ द मिसन पुनेन्द्रविक्रम लाखेले नेपाली झन्डा सकिएको विषयमा अन्य पदाधिकारीसँग छलफल गरिरहेका थिए । पछि थाहा भयो, नेपालले गुवाहाटीबाट सिलोङमा झन्डा नै ल्याएन । ‘झन्डा ल्याउने जिम्मेवारी कसको हो, त्यो किन अहिलेसम्म आएन, नेपालले स्वर्ण जित्छ भन्ने थाहा थिएन ?’ एक उच्च पदाधिकारीले अरूसँग कराउँदै भने ।

﻿
नयाँ पत्रिकागुवाहाटी, २ फागुन
साग खेलकुदमा पहिलोपटक समावेश भएको ट्रायथलनमा नेपालले कांस्य पदक जितेको छ । गुवाहाटीको इन्दिरा गान्धी स्टेडियम कम्प्लेक्समा ट्रायथलनअन्तर्गत महिला डिसिप्लिन स्प्रिन्टमा रोजा केसीले नेपाललाई कांस्य पदक दिलाएकी हुन्।
१ घन्टा १६ मिनेटमा दूरी पार
पौडी १.५ किमि, साइक्लिङ ४० किमि र दौड १० किमिको इभेन्टमा रोजाले सफलता हात पारेकी हुन् । उनले एक घन्टा १६ मिनेट समय लगाइन् । राष्ट्रिय ट्रायथलन प्रतियोगितामा दोस्रो भएपछि उनी चयन भएकी हुन् । १७ वर्षीया रोजा पौडी खेलाडीका रूपमा ट्रायथलनमा प्रवेश गरेकी हुन् । नेपालकी अर्की प्रतिस्पर्धी यमकुमारी घले पाँचौँ स्थानमा रहिन् । उनले १ घन्टा २० मिनेट २९ सेकेन्डमा फिनिसिङ टाइमिन निकालिन् ।
कटलाल पाँचौँ
पुरुषतर्फ स्ट्यान्डर्ड डिसिप्लिनमा नेपालका रुद्र कटवाल पाँचौँ स्थानमा आएका छन् । उनले २ घन्टा ३३ मिनेट ४० सेकेन्ड समय निकाल्दै पाँचौँ स्थान हात परे । यसैगरी नेपालका अर्का खेलाडी टीकाराम थापा पुछारमा रहे । स्वर्ण जितेका भारतका दिलीप कुमारले २ घन्टा ५ मिनेट ३१ सेकेन्ड समय लगाए । श्रीलंकाली नुवान कुमाराले २ घन्टा १० मिनेट ३८ सेकेन्ड समय लगाएर कांस्य जिते ।
कटवालले देखेनन् लास्ट लाइन
नेपालका रुद्र कटवालले स्ट्यान्डर्ड डिसिप्लिनमा २५ मिटर बढी पौडिएका थिए । यस इभेन्टअन्तर्गत १.५ किमी पौडिनुपर्छ । तर, उनी १.५ किमिको अन्तिम लाइन चिन्न नसक्दा २५ मिटर टाढा पुगे । अफिसियलले उनलाई बढी पौडिएको बताएका थिए । त्यसपछि पुन: २५ मिटर फर्कंदै लास्टलाइनमा पुगेर कुदेका थिए ।
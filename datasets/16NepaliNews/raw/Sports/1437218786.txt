
﻿ट्वेन्टी ट्वेन्टी विश्वकप छनौट प्रतियोगितामा नेपालले शनिबार समूह चरणको अन्तिम खेलमा जर्सीसँग खेल्दैछ । नेपालले समूह चरणको अन्तिम खेलमा जर्सीसँग  नेपाल र जर्सीबीचको खेल नेपाली समय अनुसार दिउँसो पौने ३ बजेपछि आयरल्याण्डको डबलिनमा हुनेछ ।

शुक्रबार भएको खेलमा पपुवा न्युगिनीसँग ८ विकेटले पराजित भएपछि सन् २०१६ मा भारतमा हुने ट्वेन्टी ट्वेन्टी विश्वकप खेल्ने सम्भावना लगभग सकिएको नेपाल शनिबार जर्सी विरुद्धको खेलमा आफ्नो प्रदर्शन सुधार गर्ने लक्ष्यका साथ मैदान उत्रने छ । समुह चरणको एक मात्र खेल बाँकी रहँदा नेपाल पाँच खेलबाट ३ अंक सहित समुह एको पाँचौं स्थानमा छ ।

नेपालको विश्वकप खेल्न पाउने अब गणितीय सम्भावना मात्रै छ । नेपालले जर्सी विरुद्ध राम्रो रनरेटको जित निकालेको तथा नामिबिया र हङकङमध्ये एकले आफ्ना बाँकी दुई खेल गुमाएको अवस्थामा मात्रै नेपालको चौंथो स्थान  भित्र रहँदै विश्वकपका लागि प्लेअफ खेल्न पाउने सम्भावना बन्ने छ । तेस्रो स्थानमा रहेको नामिबियाको चार खेलबाट पाँच तथा चौंथो स्थानमा रहेको हङकङको पनि समान चार खेलबाट पाँच अंक नै छ । नामिबियाले अब पपुवा न्युगिनी र हङकङ तथा हङकङले अमेरिका र नामिबियासँग खेल्न बाँकी छ ।

 

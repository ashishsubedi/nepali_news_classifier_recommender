
﻿
एजेन्सी
अकल्यान्ड, २३ पुस
न्युजिल्यान्डले पहिलो टी–२० क्रिकेट प्रतियोगितामा श्रीलंकालाई तीन रनले हराएको छ । बाय ओभलमा बिहीबार पहिलो ब्याटिङ गरेको न्युजिल्यान्डले २० ओभरमा ४ विकेटको क्षतिमा १ सय ८२ रनको योगफल खडा गरेको थियो ।
प्रत्युत्तरमा श्रीलंकाले २० ओभरमा ९ विकेटको क्षतिमा १ सय ७९ रन जोड्यो । न्युजिल्यान्डका म्याट हेनरी र ट्ेरन्ट बाउल्टले समान तीन–तीन विकेट हात पारेका थिए । बाउल्टले २१ रन र हेनरीले ४४ रन खर्चेका थिए । श्रीलंकालाई अन्तिम ओभरमा १३ रन चाहिएको थियो । इलियोटले इनिङको १९.३ ओभरमा कुलसेकरा र १९.४ ओभरमा कापेगेदेराको विकेट लिएपछि न्युजिल्यान्डलाई रोमाञ्चक जित दिलाए ।
यसअघि, पहिलो ब्याटिङ गरेको न्युजिल्यान्डले पहिलो विकेटका लागि उत्कृष्ट साझेदारी पाएको थियो । मार्टिन गुप्टिल र काने विलियम्सनले पहिलो विकेटका लागि १०.५ ओभरमा १ सय १ रनको साझेदारी गरेका थिए । कापुगेदेराले गुप्टिललाई रनआउट पारे । गुप्टिलले ३४ बलमा समान चार चौका र छक्का प्रहार गरी ५८ रनको योगदान दिए ।
विलियम्सन ५३ रन जोड्दै आउट भए । उनले ४२ बलमा पाँच चौका र एक छक्का प्रहार गरे । तेस्रो क्रमका कालिन मुन्रोले २६ बलमा दुई चौका र दुई छक्काकै सहयोगमा ३६ रन जोडे । प्रत्युत्तरमा श्रीलंकाले पहिलो चार विकेट ४२ रनमा गुमायो ।
ओपनर दानुस्का गुनथिलाकाले २९ बलमा तीन चौका र दुई छक्का प्रहार गरी ४६ रन बनाए ।
सिरिवार्डानाले ३१ बलमा समान दुई चौका र छक्का प्रहार गरी ४२ रन बनाए ।
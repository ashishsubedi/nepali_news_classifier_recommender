
﻿नेदरल्याण्ड विरुद्धको चौथो ट्वेन्टी ट्वेन्टी क्रिकेटको अन्तिम खेलमा नेपालले सान्त्वना जित निकालेको छ । शुक्रबार रातीको खेलमा नेदरल्याण्डले दिएको १ सय ४० रनको लक्ष्य नेपालले १९ दशमलव ४ ओभरमा ७ विकेट गुमाएर भेट्यायो ।

पहिले टस जितेर ब्याटिङ रोजेको नेदरल्याण्डले २० ओभरमा ७ विकेट गुमाउँदै १ सय ३९ रन बनाएको थियो । यसअघिका तीन खेल हारेको नेपालले सान्त्वना जित निकालेको हो । यसैबीच अन्तर्राष्ट्रिय क्रिकेट काउन्सिल (आइसिसी) ले आउँदो बिहीबारदेखि शुरु हुने ट्वेन्टी ट्वेन्टी विश्वकप छनौट प्रतियोगिताको तयारी पूरा भएको जनाएको छ । जुलाई ९ देखि २६ सम्म आयरल्याण्ड र स्कटल्याण्डमा हुने प्रतियोगितामा सहभागी हुने सबै १४ देशका टिममा रहने खेलाडीको अन्तिम नामावली पक्का गरिएको आइसिसीले जनाएको छ ।

१८ दिनसम्म हुने छनौट प्रतियोगितामा ५१ वटा खेल हुनेछन् । प्रतियोगिताको शीर्ष ६ मा रहने देशले सन् २०१६ मा भारतमा हुने ट्वेन्टी ट्वेन्टी विश्वकपमा आइसिसीका १० पूर्ण सदस्य राष्ट्रसँग प्रतिस्पर्धा गर्नेछन् ।

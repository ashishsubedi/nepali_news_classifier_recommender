
﻿नयाँ पत्रिकाकाठमाडौं, ६ फागुन
१२औँ दक्षिण एसियाली खेलकुद (साग)अन्तर्गत पुरुष फुटबलमा स्वर्ण जितेको नेपाली टोलीलाई भव्य स्वागत गरिएको छ । बुधबार भारतको गुवाहाटीबाट भद्रपुर विमानस्थल हुँदै काठमाडौंमा अवतरण गर्दा नेपाली टोलीलाई सम्मान गर्न हजारौँ फुटबलप्रेमी त्रिभुवन अन्तर्राष्ट्रिय विमानस्थल पुगेका थिए । यसअघि सोमबार भारतको गुवाहाटीमा भएको फाइनलमा भारतलाई २–१ ले पराजित गर्दै नेपालले २३ वर्षपछि फुटबलमा स्वर्ण जितेको थियो ।प्रहरीदेखि कलाकारसम्म विमानस्थलमा 
खेलाडीको स्वागत गर्न एन्फा पदाधिकारी, फुटबलका पूर्वखेलाडी तथा प्रशिक्षक, आफन्तजनको भीड लागेको थियो । त्यो भीडमा एसएसपी सर्वेन्द्र खनाल तथा कलाकार दीपकराज गिरी, जितु नेपाल, कोमल वलीलगायतका कलाकार पनि थिए । नेपाली टोली अपराह्न ३ बजे विमानस्थलमा अवतरण गर्ने सूचनापछि हजारौँ फुटबलप्रेमी पनि विमानस्थलमा ओइरिएका थिए । त्यसक्रममा समर्थकहरूले खेलाडीको जयजयकार गरेका थिए ।
महोललाई अझ सुन्दर बनाउन सशस्त्र प्रहरीको ब्यान्डले देशप्रेमका कर्णप्रिय धुन बजाएको थियो । ३ बजे अवतरण गर्ने भनिएपछि नेपाली खेलाडी झन्डै डेढ घन्टा ढिलो विमानस्थलमा आइपुगेका थिए । खेलाडी विमानस्थलबाट बाहिर निस्किँदा समर्थकहरूले ठूलो हुटिङ गर्दै स्वागत गरेका थिए ।सेनाका चारवटा गाडीमा नगर परिक्रमा 
एक महिनाअघि बंगबन्धु गोल्डकपको उपाधि जित्दा फुटबल खेलाडीलाई ट्रकमा राखेर नगर परिक्रमा गराइएको थियो । तर, यसपटक भने खेलाडीको सम्मानार्थ नेपाली सेनाले सजावटयुक्त चारवटा गाडी उपलब्ध गरायो । खेलाडीहरू दुईवटा गाडीमा बसेका थिए । निर्धारित समयभन्दा डेढ घन्टा ढिलो भएपछि खेलाडीलाई एयरपोर्ट, गौशाला, ज्ञानेश्वर, कमलपोखरी, पुलतीसडक, भृकुटीमण्डप, सहिदगेट हुँदै त्रिपुरेश्वरस्थित दशरथ रंगशाला पुर्‍याइएको थियो । त्यसक्रममा हजारौँ फुटबल फ्यानले खेलाडीको स्वागत गरेका थिए । परिक्रमामा फ्यानहरूले हिँडेरै साथ दिएका थिए । बटुवाले समेत खेलाडीको सम्मानमा हात हल्लाएका थिए । रंगशाला पुगेपछि एन्फाले खेलाडीको सम्मान गरेको थियो ।हार्नका लागि खेलेका थिएनौँ : राजुकाजी 
सम्मान कार्यक्रमपछि नेपाली टोलीका प्रमुख प्रशिक्षक राजुकाजी शाक्यले बंगलादेशसँगको खेललाई लिएर गरिएको टिप्पणीप्रति दु:ख व्यक्त गरे । उनले भने, ‘हामीले बंगलादेशविरुद्ध हार्नका लागि खेलेका थिएनौँ,’ उनले भने, ‘विकेश कुथू, विमल महर्जन र अञ्जन विष्ट घाइते भएर नखेलाइएको हो ।’ उनले आफू खेलाडी छँदा भारतलाई हराउन अठोट बोकेको बताउँदै प्रशिक्षकको रूपमा सफल भएकोमा खुसी लागेको बताए । यस्तै, कप्तान विराज महर्जनले नेपाली फुटबललाई माया गरेकोमा सबैलाई धन्यवाद दिए ।छमछमी नाचे खेलाडी
कार्यक्रमको अन्तिममा गायक प्रमोद खरेलले राष्ट्रिय गीत गाएका थिए । त्यसक्रममा उनले बीचबीचमा नेपाल, नेपाल भन्दै माहोल तताएका थिए । अनि स्टेजमा रहेका सबैलाई नाच्न आग्रह गरेका थिए । त्यसपछि स्टेजमा रहेका खेलाडी उफ्रीउफ्री नाचेका थिए ।जनही नगद ५ लाख पाउने
सागमा स्वर्ण विजेता फुटबलरलाई जनही ५ लाख रुपैयाँ नगद पुरस्कार प्रदान गरिने भएको छ । यसअघि सरकारले टिम इभेन्ट्समा स्वर्ण जित्ने खेलाडीलाई जनीह २ लाख दिने नियम बनाएको थियो । खेलकुदमन्त्री सत्यनारायण मण्डलले ३ लाख थप गरेर ५ लाख दिने जानकारी दिए ।
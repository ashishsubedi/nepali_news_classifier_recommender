
﻿काठमाडौं । अन्तर्राष्ट्रिय क्रिकेट काउन्सिल (आईसीसी) ले सोमबार नेपाल क्रिकेट संघ (क्यान) लाई निलम्बन गरेपछि यसको भविष्यका बारेमा चिन्ता हुन थालेको छ ।
लामो समय आधिकारिकता सम्बन्धमा अन्तरिक विवादमा रुमलिएको नेपाली क्रिकेटको सर्वोच्च निकाय क्यानलाई आइसीसीको बोर्ड बैठकले निलम्बन गर्ने घोषणा गरेपछि नेपालमा यसको भविष्यका बारेमा चिन्ता व्यक्त भएको हो ।
सम्पूर्ण खेलप्रमीको चिन्ता भन्दा ठिक विपरित राखेपले भने निलम्बन आन्तरिक कारणले भएकाले यसले खेलको विकास र खेलकुदमा कुनै असर नगर्ने जनाएको छ ।
राष्ट्रिय खेलकुद परिषद (राखेप) का सदस्यसचिव केशवकुमार बिष्टले आइसीसीको निलम्बनले नेपाली क्रिकेटमा कुनै असर नगर्ने बताउँछन् ।
“आइसीसीको निलम्बन नौलो कुरा हैन,” विष्टले बाह्रखरीसँग कुरा गर्दै भने,“पहिलेबाटै यसको तयारी भएको थियो । आन्तरिक कारणले क्यानलाई निलम्बन गरेको हो । निलम्बनले हाम्रो क्रिकेट खेल र बिकासमा असर पुग्दैन ।”
क्यानले आईसीसी विधानको २.९ धारा उल्लङ्घन गरेको भन्दै आईसीसीले निलम्बित गरेको जनाएको छ । सरकारले हस्तक्षेप गरेका कारण क्यानमा स्वतन्त्र र निष्पक्ष चुनाव हुन नसकेको आईसीसीले बताएको छ । आइसीसीले क्यान स्वतन्त्र निकायका रुपमा स्थापित नहुँदासम्म निलम्बन कायमै रहने संकेत दिएको छ । तर, आईसीसीले नेपाल क्रिकेटको दिगो विकास र तत्कालीन प्रशासनिक कामका लागि नेपालका क्रिकेट समूदाय र अन्य स्केट होल्डरहरुसँग सहकार्य गर्न बताएको छ ।
सदस्यसचिव बिष्ट भने आइसीसीले नेपाललाई पहिले नै निलम्बन गरेसरह भएको बताए । “यो निलम्बन निकै अघिबाट थियो तर अघोषित थियो, अहिले घोषित मात्र भएको हो,” बिष्टले थपे, “आईसीसीले क्यानलाई सन् २०१४ देखि नै सहयोग बन्द गरेको थियो ।” तर, सदस्यसचिब बिष्टले क्यानको समस्या हल गर्दै निकास दिन लागिपरेको बताए । “आइसीसीकोे नियमअनुसार हामीलाई उनीहरुले कारबाही गरेका हुन्,”उनले भने,“हाम्रो विवाद मिल्नेवित्तिकै फुकुवा हुन्छ । हामी लागिपरेका छौं ।”
नेपाल क्रिकेट संघ क्यानका निर्वाचित अध्यक्ष टंक आङबुहाङ नेतृत्वको कार्यसमितिको म्याद मङ्सिरमा सकिएपछि अर्को कार्यसमिति निर्वाचनबारे विवाद आएपछि क्यान विवाद उत्कर्षमा पुगेको हो ।
उपाध्यक्ष चतुरबहादुर चन्द, महासचिव अशोकनाथ प्याकुरेललगायतको पक्षले मङ्सिरमा चुनावी साधारणसभा गर्दै चतुर बहादुर चन्दको अध्यक्षमा १७ सदस्यीय नयाँ कार्यसमिति चयन गरेको थियो । तर, त्यसलाई राष्ट्रिय खेलकुद परिषद(राखेप) र अध्यक्ष टंक आङ्बुहाङ पक्षले अबैधानिक बताएको थियो । राखेपले गत पुसमा रमेश सिलवालको अध्यक्षतामा नेपाल क्रिकेट संघ क्यानको १५ सदस्यीय तदर्थ समिति गठन गरेपछि चतुरबहादुर चन्द पक्षले राखेपको तदर्थ समितिविरुद्ध सर्वोच्च अदालतमा मुद्दा हालेको थियो । सर्वोच्चले दुवै पक्षलाई काम कारबाही नगर्न निर्देशन दिएपछि क्यानको विवाद कायम रहँदै आएको थियो ।
यता, मंसिरमा चुनावी साधारणसभाबाट आएका महासचिव अशोकनाथ प्याकुरेल भने आइसीसीको निर्णय नेपाली क्रिकेटका लागी दुर्भाग्य रहेको बताउँछन् ।
“हामीले नेपाली क्रिकेटको यो अवस्था नआओस भनेर समयमै ३५/३७ जिल्लाका प्रतिनिधिको उपस्थितिमा प्रक्रियागत ढङ्गमा चुनाव गरेका थियौं,” प्याकुरेलले भने, “तर, दुर्भाग्य हामीलाई सरकारी निकायबाट सहयोग भएन । त्यहि असहयोग र सरकारी हस्तक्षेपको कारण क्यान
निलम्बित भयो । यो नेपाली क्रिकेटका लागि निकै दुर्भाग्यपूर्ण छ ।”
प्याकुरेलले आईसीसीको निर्णयबाट नेपाली क्रिकेट निकै पछि धकेलिने बताउँछन् । प्याकुरेलले नेपाल सरकारले आईसीसीले राखेका सर्तहरु पुरा गर्न धेरै समय लगाउने भएकाले नेपाली क्रिकेट पछि पर्ने बताए ।
उनले सरकारी हस्तक्षेप बन्द भए क्यान विवाद चाँडै समाधान हुने बताए । “आईसीसीले स्पष्ट भनेको छ नेपाली क्रिकेटमा सरकारी हस्तक्षेप स्वीकार्य छैन,” उनले भने,“क्यानलाई निष्पक्ष बनाउने हो भने आईसीसीले प्रतिबन्ध फुकुवा गर्छ,” उनले भने ।
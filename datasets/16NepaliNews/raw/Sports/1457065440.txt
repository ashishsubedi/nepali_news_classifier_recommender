
﻿
देवेन्द्र कार्की/नयाँ पत्रिकाधरान,२१ फागुन
नेपाल पुलिस क्लबले १८औँ बुढासुब्बा गोल्डकप फुटबल प्रतियोगिताको उपाधिका लागि मनाङ मस्र्याङ्दी क्लबविरुद्ध प्रतिस्पर्धा गर्ने भएको छ । प्रतियोगिताको बिहीबार दोस्रो सेमिफाइनलमा पुलिसले रूपन्देही–११ लाई १–० ले हराउँदै फाइनलमा मनाङसँगको भेट पक्का गरेको हो । पुलिसलाई अन्तिम दुईमा पुर्‍याउन कप्तान जुमानु राईले एक मात्र हेडिङ गोल गरेका थिए ।
२५औ मिनेटमा निर्णायक गोल
प्रतिस्पर्धात्मक दोस्रो सेमिफाइनलमा एक मात्र गोल खेलको २५औँ मिनेटमा भएको थियो । पुलिसका कप्तान जुमानुले रबिन श्रेष्ठको क्रस पासमा डिबक्सभित्र उत्कृष्ट हेडिङ गोल गर्दै टोलीलाई १–० को अग्रता दिलाए । खेलमा थप गोल नहुँदा उनकै गोल निर्णायक बन्यो ।
पुलिसमाथि रूपन्देही हावी भए पनि धेरै अवसर खेर फालेको थियो । खेलको शुरुमै पुलिसलाई दबाबमा राखेको रूपन्देहीले खासै गोल सिर्जना गर्न सकेन ।
रूपन्देहीको निरन्तर आक्रमण
रूपन्देहीले खेल अवधिमा दुई गोल गरेको थियो । तर, ती दुई गोल अफसाइडका रूपमा रहे । खेलको चौथो मिनेटमा अफ्रिकन ेलाडी भिक्टोरको पासमा सेगुनले डिबक्सबाटै गोल गर्न सकेनन् । २१आँै मिनेटमा रूपन्देहीका शिव श्रेष्ठको प्रहार क्रसबार हुँदै बल बाहिरिएको थियो । सेगुनले खेलको २३औँ मिनेटमा क्रसबारमाथि बल प्रहार गरेका थिए । खेलको ३२औँं मिनेटमा सेगुनको हेड बारमाथि जाँदा रूपन्देहीका खेलाडी चुकचुकाएका थिए ।पुलिसको रक्षात्मक रणनीति
रूपन्देहीलाई कठिन खेलमा हराएको पुलिसका प्रशिक्षक अनन्त थापाले रक्षात्मक रणनीति सफल भएको बताएका छन् । ‘हामीले रक्षात्मक रणनीति अपनाएका थियौँ, पुलिस फाइनल पुग्नुको कारण यही नै हो,’ थापाले भने । उनले विराट गोल्डकपदेखि नै खेलाडीबीचको आपसी तालमेल मिलेको बताए । ‘विराट गोल्डकपदेखि नै खेलाडीबीचको तालमेल मिलेको,’ उनले भने ।जुमानुको हेडिङ टर्निङ प्वाइन्ट
पुलिसमाथि दबाब राखेको रूपन्देहीका प्रशिक्षक दयाराम सापकोटाले जुमाुनको हेडिङ गोललाई खेलको टर्निङ प्वाइन्टका रूपमा लिएका छन् । ‘हामीले खेलमा ६० प्रतिशत बल नियन्त्रणमा राखेका थियौँ, तर जुमानुको हेडिङ गोलले खेलको रूप फेरियो,’ उनले भने, ‘रूपन्देहीको खेल राम्रो हँुदाहँुदै पनि जित निकाल्न सकिएन ।’
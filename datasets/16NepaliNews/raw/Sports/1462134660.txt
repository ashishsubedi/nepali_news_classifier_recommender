
﻿एजेन्सी । लण्डन । इंगलिस प्रिमियर लिग फुटबलमा स्वान्सी सिटीले लिभरपुललाई पराजित गरेको छ । आइतबार बेलुका स्वान्सीको घरेलु मैदान लिबर्टी स्टेडियममा लिभरपुल घरेलु टोलिसंग ३ – १ ले पराजित भएको हो ।
स्वान्सीलाई जित दिलाउन आन्द्रे अयेवले दुई तथा ज्याक कोर्कले एक गोल गरे । लिभरपुलका लागी क्रिष्टियन बेनटेकले एक गोल फर्काए । खेलको २० औ मिनेटमा स्वान्सीका आन्द्रे अयेवले गोल गर्दै लिभरपुल विरुद्ध सुरुवाती अग्रता लिएको थियो । त्यस्तै ३३ औ मिनेटमा ज्याक कोर्कले गोल गर्दै स्वान्सीको अग्रता दोब्बर बनाए ।
पहिलो हाफ २ – ० ले पछि परेको लिभरपुलका लागी ६५ औ मिनेटमा क्रिष्टियन बेनटेकले एक गोल गर्दै खेलमा फर्कने संकेत दिएका थिए । तर, त्यसको दुई मिनेट पछि नै आन्द्रे अयेवले व्यक्तिगत दोस्रो गोल गर्दै स्वान्सीलाई ३ – १ ले जित दिलाए । यस्तै खेलको अन्तिम १५ मिनेट लिभरपुल १० खेलाडीमा सिमित भएर खेलेको थियो । उसका बार्ड स्मित दोहोरो पहेलो कार्ड खादै मैदानबाट बाहिरिएपछि लिभरपुल १० खेलाडीमा सिमित बनेको थियो ।
स्वान्सीसंग पराजित भएपनि लिभरपुल ५५ अंकसहित लिगको सातौ स्थानमा कायम रहेका छन् । यस्तै जितसंगै ४३ अंक जोडेको स्वान्सी लिगको १३ औ स्थानमा छ । प्रिमियर लिगमा लिसेस्टर शिर्ष स्थानमा छ भने टोटनह्याम लिगको दोस्रो स्थानमा छ । प्रिमियर लिगको उपाधिका लागी लिसेस्टरलाई एक जित आवश्यक छ ।

﻿काठमाडौं/ एसियाली जुनियर टेनिस टिम कपमा कांस्य जितेका दुई खेलाडीसहित तीन सदस्यीय नेपाली टोली बुधबार स्वदेश फर्किएको छ । कतारको दोहामा २३ देखि २९ डिसेम्बरसम्म भएको प्रतियोगितामा संरक्षणभूषण वज्राचार्य र प्रणव खनालले प्रतिस्पर्धा गरेका थिए । उनीहरूले दुई एकल र एक डबल्समा प्रतिस्पर्धा गरेका थिए । प्रतियोगितामा आयोजक कतारको दुईसहित सात राष्ट्रका आठ टिम सहभागी थिए ।
समूह बीको लिग खेलमा नेपालले जोर्डनलाई २–१ तथा कतार बीलाई ३–० ले हराउँदै समूह उपविजेता बन्दै सेमिफाइनलमा पुगेको थियो । समूह बीको लिग खेलमा नेपाल भारतसँग ३–० ले पछि परेको थियो । सेमिफाइनलमा नेपाल हङकङसँग ३–० ले चुकेको थियो । त्यसपछि तेस्रो स्थानका लागि भएको खेलमा नेपालले कतार एलाई २–१ ले पाखा लगाउँदै कांस्य पक्का गरेको थियो ।
नेपाली टोलीका प्रशिक्षक सूर्यभूषण वज्राचार्यका अनुसार हङकङ पहिलो र भारत दोस्रो भए । दोहामै भएको गत संस्करणमा पनि नेपालले कांस्य जितेको थियो । त्यसवेला संरक्षक र प्रणवसहित सम्यकभूषण वज्राचार्य र रेन्जन लामा पनि टोलीका सदस्य थिए । प्रशिक्षकमा सूर्यभूषण नै थिए ।
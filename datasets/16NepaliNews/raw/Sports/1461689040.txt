
﻿काठमाडौं । नेपाल जुडो संघको आयोजनामा सातौं अम्बिकाबहादुर क्षेत्री स्मृति उपत्यकाव्यापी क्याडेट तथा जुनियर जुडो प्रतियोगिता शनिबार हुने भएको छ ।
प्रतियोगिताअन्तर्गत पुरुष/महिलाको क्याडेट र जुनियरको उमेरसमूहमा विभिन्न २४ तौलसमूहमा प्रतिस्पर्धा हुने जुडो संघका महासचिव धर्मकुमार श्रेष्ठले मंगलबार आयोजित पत्रकार सम्मेलनमा जानकारी गराए । क्याडेटमा १६ र जुनियरमा ८ स्पर्धा समावेश छन् । करिब १ सय ५० खेलाडीको सहभागिता रहने एकदिने प्रतियोगिताका खेलहरु सातदोबाटोस्थित अन्तर्राष्ट्रिय खेलकुद परिसरमा हुनेछन् ।
जुडो संघका तत्कालिन उपाध्यक्ष स्व. अम्बिकाबहादुर क्षेत्रीको स्मृतिमा क्षेत्रीका परिवारको मुख्य प्रायोजनमा प्रतियोगिता हुँदै आएको छ । क्षेत्रीको २०६५ साल फागुन ६ गते निधन भएको थियो । प्रतियोगितका लागि क्षेत्रीका परिवारले १ लाख ७५ हजार रुपैयाँ आर्थिक सहयोग उपलब्ध गराएको छ ।
अमेरिका बस्दै आएका स्व. क्षेत्रीका साइला छोरा आमोदले उक्त रकम बराबरको चेक मंगलबारै जुडो संघका कोषाध्यक्ष विपिनप्रसाद श्रेष्ठलाई हस्तान्तरण गरे । प्रतियोगिताको अनुमानित खर्च २ लाख २० हजार रुपैयाँ रहेको जुडो संघले जनाएको छ । नपुग रकम आयोजकले व्यहोर्ने छ ।
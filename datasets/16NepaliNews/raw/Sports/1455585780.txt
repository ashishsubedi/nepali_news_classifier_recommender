
﻿
सिलोङ/ १२औँ सागअन्तर्गत महिला फुटबलको फाइनलमा नेपाल रजत पदकमै सीमित भएको छ । जवाहरलाल नेहरू रंगशालामा साबिक विजेता भारतले नेपाललाई ४–० ले पराजित गर्दै स्वर्ण रक्षा गर्‍यो । भारतले पहिलो हाफमा एक र दोस्रो हाफमा तीन गोल गरेको थियो । भारतले स्वर्ण जित्दा स्टाइकर कमला देवीले दुई गोल गरेकी थिइन् । नेपालले राउन्ड रोबिन लिगमा अपराजित रहँदै फाइनल यात्रा तय गरेको थियो ।
डिफेन्स र मिडफिल्ड चलेन
राउन्ड रोबिन लिगमा नेपालको डिफेन्स र मिडफिल्ड कमजोर देखियो । टोलीका मुख्य प्रशिक्षक ध्रुव केसीले फाइनल अघिसम्म डिफेन्स र मिडफिल्डमा देखिएको कमजोरी हट्ने दाबी गरेका थिए । तर, फाइनलमा यी दुवै पक्षमा नेपाली खेलाडी अत्यन्तै कमजोर देखिए । नेपालको यही कमजोरीको फाइदा उठाएर भारतीय खेलाडीले सहजै चार गोल गर्न सफल रहे । नेपालका मिडफिल्डर खेलाडीले भारतीय पोस्टसम्म बल पुर्‍याउन धेरै मिहिनेत गर्नुपरेको थियो ।
चार खेलाडीमाथि मार्किङ भएन
राउन्ड रोबिन लिगमा नेपालले भारतलाई पहिलोपटक गोलरहित बराबरीमा रोकेको थियो । उक्त खेलमा भारतीय खेलाडीका केही त्रुटि भए । फाइनलमा भारतीय खेलाडी च्याम्पियनका रूपमा प्रस्तुत हँुदा नेपालको केही सीप लागेन । नेपाली खेलाडीले भारतका तीन खेलाडीलाई कुनै पनि समय मार्किङ गरेनन् । स्ट्राइकर कमला देवी, बाला देवी, सास्मिता मलिक र आशालता देवी सहजै नेपाली पोस्टमा छिरिरहे । डिबक्सभित्र उनीहरूले एकदम सजिलो रूपमा पोस्ट चार्ज गर्न मौका पाइरहे।
नेपालले पाँचपटक मात्र फ्रिकिक
स्वर्णको दाबेदारी दिइरहेको नेपालले भारतविरुद्ध पाँचपटक फ्रिकिक प्रहार गर्न अवसर पायो । नेपालले पहिलो हाफमा एक तथा दोस्रो हाफमा चारपटक फ्रिकिक प्रहार गर्‍यो । तर, कुनै पनि फ्रिकिकले पोस्टको दिशा लिएन । दोस्रो हाफमा कार्यबाहक कप्तानी गरेकी लक्ष्मीकुमारी पौडेलले डिबक्सभन्दा २२ यार्ड टाढाबाट तीनपटक फ्रिकिक प्रहार गरेकी थिइन् । उनको प्रहार फितलो भएको थियो ।
सहज चार गोल
भारतले खेलको ३३औँ मिनेटमा १–० को अग्रता लियो । कमला देवीले कर्नरबाट आएको बललाई ६ यार्ड बक्सबाटै गोलको दिशा दिइन् । कमलाको गोलसँगै भारतीय खेलाडीले नेपालको पोस्टमा एकपछि अर्को सटिक मुभ बनायो । खेलको ५६औँ मिनेटमा कमलाले नेपाली खेलाडीकै गल्तीमा भारतलाई २–० को अग्रता दिलाइन् ।
मलिकले कर्नर प्रहारबाट आएको बललाई नेपालका चार डिफेन्डरले क्लियर गर्न नसक्दा कमलाले सहजै पहिलो बारमा गोल गरिन् । खेलको ७०औँ मिनेटमा बाला देवीले पहिलो बारमै अनमार्कमा रहेको अवस्थामा भारतलाई ३–० को अग्रता दिलाइन् । खेलको ७९औँ मिनेटमा आशालताले २५ यार्ड टाढाबाट प्रहार गरेको बल सीधै क्रसबारभित्र छिर्दा भारत ४–० ले विजयी भयो।
६१औँ मिनेटमा पहिलो कर्नर
भारतको एकपक्षीय दबाबबीच नेपालले खेलको ६१औँ मिनेटमा पहिलो कर्नर किक प्रहार गर्‍यो । पहिलो हाफमा नेपाली खेलाडीले खासै मुभ बनाउन सकेनन् । दीपा अधिकारीले खेलकै पहिलो कर्नर प्रहार गरेकी थिइन् ।
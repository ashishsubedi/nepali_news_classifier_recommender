
﻿
काठमाडौं/ भारतमा हुने १२औँ दक्षिण एसियाली खेलकुद (साग) को थप तयारीका लागि नेपाली बक्सिङ टोली बुधबार थाइल्यान्डको बैंकक जाँदै छ । नेपाली टोलीमा १० खेलाडी छन् । पुरुषको ४९ केजीमा तेजबहादुर देउवा, ५२ केजीमा प्रेम चौधरी, ५६ केजीमा दिनेश श्रेष्ठ, ६० केजीमा दानबहादुर दर्लामी, ६४ केजीमा दीपक श्रेष्ठ, ६९ केजीमा विकास बल लामा र ७५ केजीमा दीपेश लामा रहेका छन् ।
महिलाको ४८–५१ केजीमा मीनु गुरुङ, ५७–६० केजीमा सरस्वती राना मगर तथा ६९–७५ केजीमा संगीता सुनार छन् । बक्सिङ टोली पोखरामा एक हप्ताको प्रशिक्षणपछि बैंकक जान लागेको हो । ४ फेब्रुअरीमा टोली नेपाल फर्कने नेपाल बक्सिङ संघका अध्यक्ष राजीव श्रेष्ठले जनाएका छन् ।
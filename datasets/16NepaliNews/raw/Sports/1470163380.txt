
﻿
१८ साउन, काठमाडौं । अर्जेन्टिनाका नवनियुक्त प्रशिक्षक एडगार्डो बाउजाले लिओनल मेस्सी फेरि राष्ट्रिय टिममा फर्कने विश्वास व्यक्त गरेका छन् ।
ब्राजिलियन क्लब साओ पाउलोका प्रशिक्षक समेत रहेका बाउजा सोमबार नियुक्त भएका थिए । उनले भनेका छन्, म मेस्सीबारे आशावादी छु ।’
उनले मेस्सीलाई आफ्नो आइडिया शेयर गर्ने इच्छा रहेको बताएका छन् । साथै आफ्नो चिन्ता मैदानमा मेस्सीको पोजिसनलाई लिएर रहेको भन्दै भने, ‘मेस्सीलाई सम्झाइरहनु पर्दैन । फुटबलबारे कुरा गर्ने योजना मात्र छ ।’
मेस्सीले केही समय अघि सन्यासको घोषणा गरेका थिए । उनलाई सन्यासको घोषणा फिर्ता लिन लगातार दबाव आइरहेको छ । तर, उनले यसबारे केही बोलेका छैनन् ।
बाउजाको प्रशिक्षणमा अर्जेन्टिनाले सेप्टेम्बरमा विश्वकप छनौट खेल्दैछ । उसले उरुग्वेसँग घरेलु मैदानमा र भेनेजुएलासँग उसकै मैदानमा खेल्नेछ ।
प्रशिक्षक बाउजाले भनेका छन्, मसँगै धेरै समय त छैन । मेरो पहिलो टिममा धेरै परिर्वतन त हुँदैन । तर, म मुख्य ५/६ खेलाडीसँग कुरा गर्न चाहन्छु ।’
उनले कार्लोस टेभेज टिममा र्फकन सक्ने बताए । उनी राष्ट्रिय टिममा पर्न योग्य खेलाडी भएको बाउजाले बताए ।
अर्जेन्टिना १० दक्षिण अमेरिकी समूहमा ६ खेलबाट ११ अंकका साथ तेस्रो स्थानमा छ । उरुग्वेे र इश्वेडर २ अंकले अगाडि छ । समूहको शीर्ष चार टिम २०१८ को विश्वकपका लागि छनौट हुनेछन् ।
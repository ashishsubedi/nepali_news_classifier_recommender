
﻿
एजेन्सीकोलकाता, ५ चैत
साबिक विजेता श्रीलंकाले बिहीबार आइसिसी टी–२० विश्वकप क्रिकेटअन्तर्गत सुपर टेनमा अफगानिस्तानलाई ६ विकेटले हराएको छ । एसोसिएट राष्ट्र अफगानिस्तानले पहिलो ब्याटिङ गर्दै २० ओभरमा सात विकेटको नोक्सानीमा १ सय ५३ रनको चुनौतीपूर्ण योगफल खडा गरेको थियो । प्रत्युत्तरमा श्रीलंकाले १८.५ ओभरमा चार विकेटको नोक्सानीमा १ सय ५५ रन बनायो ।
खेलमा नायक दिल्सान
श्रीलंकाले चुनौतीपूर्ण लक्ष्य पछ्याउँदा दिल्सान नायक रहे । अफगानिस्तानका बलरले तीन विकेट लिँदा खेल बराबरीको स्थितिमा पुगेको थियो । तर, अनुभवी ब्याट्सम्यान दिल्सान अफगानिस्तानका बलरविरुद्ध हावी भए । उनले नटआउट ८३ रन बनाउँदा केवल ५६ बलको सामना गरे । यसका लागि उनले ८ चौका र ३ छक्का प्रहार गरे ।
दुई साझेदारी
दिल्सानले श्रीलंकालाई समूह एमा महत्त्वपूर्ण जित दिलाउँदा दुई मुख्य साझेदारी गरेका थिए । उनले पहिलो विकेटका लागि दिनेश चन्दिमाल (१८) सँग ४१ रनको साझेदारी गरे । त्यसपछि उनले पाँचौँ विकेटका लागि एन्जेलो म्याथ्युस (२१) सँग ३.४ ओभरमा ४२ रनको साझेदारी गरेका थिए ।अस्घरको उत्कृष्ट ब्याटिङ
पाकिस्तानका पूर्वकप्तान इन्जमाम उलहकको प्रशिक्षणमा रहेको अफगानिस्तानका मध्यक्रम ब्याट्सम्यान अस्घर स्टानिज्कीले साबिक विजेता श्रीलंकालविरुद्ध उत्कृष्ट ब्याटिङ गरेका थिए । उनले उत्कृष्ट ६२ रनको योगदान दिए । अस्घरले ४७ बलमा ३ चौका र ४ छक्का प्रहार गरे । इनिङको एक समय ५१–४ को कमजोर अवस्थामा रहेको अफगानिस्तानलाई अस्घरले नै उकासे । उनले सामिउल्लाह सेन्वारीसँग पाँचौँ विकेटका लागि ६१ रनको साझेदारी गर्दै टोलीलाई ११२–५ को स्थितिमा पुर्‍याए । सेन्वारीले १४ बलमा विस्फोटक ब्याटिङ गरे । उनले १४ बलमा ३ चौका र २ छक्काको सहयोगमा ३१ रनको योगदान दिए ।
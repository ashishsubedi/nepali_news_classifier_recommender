
﻿दिल्ली । इंग्ल्याण्ड भारतमा जारी आइसीसी टि – ट्वान्टी विश्वकप क्रिकेटको फाइनलमा प्रवेश गरेको छ । बुधबार राती दिल्लीमा भएको पहिलो सेमिफाइनलमा न्युजिल्याण्डलाई ७ विकेटले पराजित गर्दै इंग्ल्याण्ड फाइनलमा पुगेको हो ।
न्युजिल्यान्डले दिएको १ सय ५४ रनको लक्ष्य इंग्ल्याण्डले १७ बल बाकी छदै ३ विकेटको क्षतिमा भेट्टायो । यो सगै इंग्ल्याण्ड दोश्रो पल्ट विश्वकपको फाइनलमा पुग्न सफल भयो । इंग्ल्याण्डले सन् २०१० मा टि–ट्वान्टी विश्वकप क्रिकेटको उपाधि जितेको थियो । यता, इंग्ल्याण्डसग पराजित भएपछि न्युजिल्यान्डले टि–ट्वान्टी विश्वकपको फाइनलमा पुग्न असफल भयो । न्युजिल्याण्ड अहिलेसम्म टि – ट्वान्टी विश्वकप क्रिकेटको फाइनलमा पुग्न सकेको छैन ।
फाइनलमा अब इंग्ल्याण्डले बिहीबार हुने दोस्रो सेमिफाइनलका बिजेतसँग खेल्ने छ । दोस्रो सेमिफाइनल आयोजक भारत र वेष्ट इन्डिज प्रतिस्पर्धा गर्दै छन ।
फिरोज शाह रंगशालामा इंग्ल्याण्डलाई फाइनलमा पुर्याउन ओपनर जेसन रोयले उत्कृष्ट प्रदर्शन गरे । ईश सोढीको बलम आउट भएका रोयले ७८ रन जोडे । यस्तै जोस बट्लरले नटआउट ३२ र जोय रुटले २७ रन बनाए । न्युजिल्यान्डका ईश सोढीले दुइ विकेट लिए ।
यसअघि टस हारेर पहिले ब्याटिङको निम्तो पाएको न्युजिल्याण्डले निर्धारित २० ओभरमा ८ विकेट गुमाउँदै १ सय ५३ रन बनाएको थियो । उसका लागि कोलन मुनरोले ३२ बलमा ४६ रन बनाएका थिए । कोरे एन्डर्सनले २८ र केन विलियम्सले ३२ रन बनाए । इंग्ल्याण्डका बेन स्टोक्सले ३ विकेट लिए । -एजेन्सी
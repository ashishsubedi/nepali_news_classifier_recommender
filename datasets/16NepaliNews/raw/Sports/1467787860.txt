
﻿लियोन मैदानमा रोनाल्डो र बेल राष्ट्रबाट प्रतिनिधित्व गरिरहँदा दुवैलाई एकअर्काको बानी राम्ररी थाहा छ । वेल्सका प्रशिक्षक कोलम्यान पनि यस पक्षलाई मान्छन् । उनी भन्छन्, ‘आजको खेलमा विश्वकै दुई उत्कृष्ट खेलाडीबीच श्रेष्ठताको होड चल्नेछ, रमाइलो पक्ष के भने दुवैलाई एक अर्काको मुभ थाहा छ ।’ कोलम्यान दुवै खेलाडी हारका लागि नखेल्ने दाबी गर्छन् ।
‘यो अवस्थामा कोही पनि हार्न चाहँदैन, अझ यी दुई स्टार खेलाडी जितका लागि प्रयास गर्नेछन्,’ उनले भने । लियोनको मैदानमा अभ्यासपछि रोनाल्डोले भने, ‘हामी दुई खेलाडी राष्ट्रका लागि खेलिरहेका छौँ, पहिलो राष्ट्रियता नै आउँछ, त्यसपछि मात्र क्लब हो ।’ रोनाल्डोले सेमिफाइनलमा बेलविरुद्धको रणनीति तयार भइसकेको बताएका छन् । ‘बेलको प्रदर्शनमा कमी छैन, वेल्स यहाँसम्म आउनुको पछाडि बेलकै प्रदर्शन रहेको छ, यसकारण हामी उनलाई खुला छाड्दैनौँ,’ उनले भने ।
अन्तर्राष्ट्रिय खेल अनुभवमा बेलभन्दा रोनाल्डो नै अगाडि छन् । क्वार्टरफाइनलमा बेल्जियमविरुद्ध बेलले ६०औँ अन्तर्राष्ट्रिय खेल पूरा गरेका थिए । रोनाल्डोको पोल्यान्डविरुद्ध १ सय ३१औँ अन्तर्राष्ट्रिय खेल थियो । रोनाल्डोले अहिलेसम्म चार युरोकप तथा तीन विश्वकप खेलेका छन् ।
गत सिजन रियल म्याड्रिडबाट रोनाल्डो २० खेलमा पहिलो रोजाइमा पर्दा बेल १४ खेलमा पहिलो रोजाइको सेटमा परे । गत सिजन रोनाल्डो सब्स्टिच्युट खेलाडीका रूपमा मैदान प्रवेश गरेनन् । बेल भने एक खेलमा सब्स्टिच्युट खेलाडीका रूपमा मैदान छिरे ।
रोनाल्डोले ला लिगामा १६ गोल गर्दा बेलले १३ गोल गरेका थिए । रोनाल्डोले ७ एसिस्ट गर्दा बेलले ८ एसिस्ट गरेका थिए ।
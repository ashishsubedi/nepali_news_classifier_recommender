
﻿१४ कात्तिक, काठमाडौं । प्रशिक्षक जोजे माउरिन्हो र डिमफिल्ड हरेरालाई मैदान बाहिर पठाइएको खेलमा म्यनचेष्टर युनाइटेड बार्नेलीसँग बराबरीमा रोकिएको छ । र, शीर्ष स्थानमा उक्लने आधार गुमाएको छ ।
घरेलु मैदान ओल्ड ट्रफार्डमा भएको खेलमा युनाइटेडका हरेराले रातो कार्ड पाएका थिए । उनी ६८ औं मिनेटमा मैदानबाट बाहिरिएपछि घरेलु टोली १० खेलाडीमा सिमित भएको थियो ।
त्यसअघि पहिलो हाफमा नै माउरिन्हो दण्डित भएका थिए । रेफ्रीले पहिलो हाफमा पेनाल्टी अपील अस्वीकार गरेका थिए, जसका कारण माउरिन्हो आक्रोसित भए । र, रेफ्रीले उनलाई बाहिर पठाएपछि उनले दर्शकसँग बसेर दोस्रो हाफको खेल हेरेका छन् ।
खेलमा युनाइटेडका थुप्रै पेनाल्टी अपील अस्वीकृत भएको थियो भने बार्नेलीका गोलकिपरले उत्कृष्ट खेल प्रदर्शर्न गरे । खेल अवधि भर युनाइटेडले विपक्षी पोष्टमा ३७ प्रहार गरेको थियो । जसमध्ये ११ टार्गेटमा पनि थियो तर, गोल गर्न सकेन ।
बराबरीपछि म्यानचेष्टर युनाइटेड १० खेलबाट १५ अंकका साथ आठौं स्थानमा छ र लिग लिडर सिटीभन्दा ८ अंकले पछाडि छ ।
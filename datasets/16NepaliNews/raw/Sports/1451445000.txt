
﻿
नयाँ पत्रिका काठमाडौं, १५ पुस
निर्वाचित नेपाल क्रिकेट संघ (क्यान) का पदाधिकारीले भारत जान लागेको नेपाली यू–१९ टोलीको सहायक प्रशिक्षक र व्यवस्थापक चयनप्रति आपत्ति जनाएका छन् । क्यानकी कार्यकारी अधिकृत (सिइओ) भावना घिमिरेले मंगलबार जारी गरेको विज्ञप्तिमा भारत भ्रमण गर्ने टोलीमा सहायक प्रशिक्षक विनोद दास र व्यववस्थापक सुभाषबहादुर शाही रहेका छन् ।
नेपाली टोली बंगलादेशमा हुने यू–१९ विश्वकप क्रिकेट प्रतियोगितामा सहभागिता जनाउनुअघि भारतमा प्रशिक्षण र अभ्यास खेल खेल्न जान लागेको हो । टोली १५ पुसमा नयाँदिल्ली जानेछ । १७ फेब्रुअरीमा उनीहरू नेपाल फर्कनेछन् । नेपाली युवा क्रिकेटरले धर्मशाला र नयाँदिल्लीमा विशेष प्रशिक्षण लिने सिइओ घिमिरेले जनाइन् । भारत भ्रमण अवधिभर नै शाहीले टिम म्यानेजरको भूमिका निर्वाह गर्ने विज्ञप्तिमा उल्लेख छ ।
निर्वाचित क्यानका महासचिव अशोकनाथ प्याकुरेलले मंगलबार अबेर राति विज्ञप्ति जारी गर्दै दास र शाही आफूहरूले चयन गरेको व्यक्ति नभएको जनाएका छन् । यू–१९ टोलीका टिम म्यानेजरका रूपमा क्यानकै सचिव उत्तम कर्माचार्य र सहायक प्रशिक्षकमा नवीन सिंहलाई पठाउने निर्णय भएको महासचिव प्याकुरेलले जनाएका छन् । तर, प्याकुरेलले अन्य पदाधिकारी चयनप्रति आपत्ति नभएको जनाएका छन् ।
गत ५ पुसमा क्यानको कार्यसम्पादन समितिको निर्णयअनुसार नै कर्माचार्य र शाहीलाई छनोट गरिएको उनले बताए । ‘५ पुसमा बसेको कार्यसम्पादन समितिको बैठकले उहाँहरूलाई पठाउने निर्णय गरेको थियो,’ उनले भने, ‘तर, आज हाम्रो निर्णयविरुद्ध अन्य व्यक्तिलाई पठाउन लागिएको छ ।’ कार्यसम्पादन समितिको निर्णयबाट छानिएका व्यक्तिहरूले भविष्यमा आउने परिस्थितिको जिम्मेवारी लिनुपर्ने क्यानका सदस्य किरण राणाले चेतावनी दिएका छन् ।
राणाले नेपाली टोलीसँगै जाने सहायक प्रशिक्षक र व्यवस्थापकको नामप्रति विरोध पनि जनाएका छन् । ‘यो हाम्रो निर्णयविरुद्ध नै निर्णय भयो,’ राणाले भने, ‘भविष्यमा आउन सक्ने खराब परिस्थितिको जिम्मेवारी उनीहरूले नै लिनुपर्छ ।’
गत साता राष्ट्रिय खेलकुद परिषद्ले क्यानकी सिइओ घिमिरेलाई क्यानको सम्पूर्ण कामकाज हेर्ने जिम्मेवारी दिएको थियो । परिषद्ले अर्को निर्णय नहुँदासम्म निर्वाचित पदाधिकारीले कुनै काम गर्न नपाउने निर्देशन पनि दिएको थियो । परिषद्लाई साथमा लिएर सिइओ घिमिरेले एकल निर्णय गरेको निर्वाचित पदाधिकारी बताउँछन् ।
परिषद्ले आफ्नो स्वीकृत विना निर्वाचन गरेको भन्दै चतुरबहादुर चन्द अध्यक्ष रहेको क्यानलाई अहिलेसम्म मान्यता दिएको छैन ।
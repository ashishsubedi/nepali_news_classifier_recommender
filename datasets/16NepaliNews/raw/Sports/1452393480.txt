
﻿नयाँ पत्रिकाकाठमाडौं, २६ पुस
नेपाली यू–२३ राष्ट्रिय फुटबल टोलीले शनिबार बंगबन्धु गोल्डकपमा मलेसियाको फेल्डा युनाइटेड क्लबसँग गोलरहित बराबरी नतिजा निकालेको छ । समा उल हुडा रंगशालामा नेपालले फेल्डाविरुद्ध उत्कृष्ट खेल खेले पनि गोल गर्न सकेन । बराबरी नतिजासँगै नेपाल र फेल्डाले अंक बाँडेका छन् । सो समूहमा आयोजक बंगलादेशले श्रीलंकामाथि ४–० को जित निकाल्यो । बंगलादेश समूह एको शीर्ष स्थानमा छ ।
अब नेपालले मंगलबार श्रीलंकाविरुद्ध प्रतिस्पर्धा गर्नेछ । प्रतियोगिताकै साबिक विजेता मलेसियाले अन्तिम समयमा बंगबन्धु गोल्डकपमा क्लबस्तरीय टोली पठाएको हो । नेपालले पहिलो हाफमा स्पष्ट दुई गोल अवसर चुकाएको थियो । अनुभवी खेलाडी रविन श्रेष्ठले पोस्टभन्दा ६ यार्ड टाढाबाट गोल गर्न सकेनन् । विपक्षी डिफेन्डरले खुला छाडेको अवस्थामा श्रेष्ठले प्रहार गरेको बल क्रसबारमाथि गएको थियो ।
सिनियर टोलीका समेत स्ट्राइकर विमल घर्तीमगरले ओपन गोल अवसर खेर फाले । विमलले पनि डिबक्सभित्र ओपन प्रहार गर्न मौका पाएका थिए । उनको प्रहार फितलो भयो । प्रमुख प्रशिक्षक बालगोपाल महर्जनले नवयुग श्रेष्ठलाई पहिलो सेटमा प्रतिस्पर्धा गराएका थिए । मलेसियन क्लब फेल्डाले पहिलो हाफमा नेपाली पोस्टमा खासै गोल प्रयास गर्न सकेन ।
नेपाली खेलाडीले प्राविधिक रूपमा फेल्डामाथि दबाब राखेका थिए । यसैकारण फेल्डाले मध्यान्तरअघि रक्षात्मक रणनीति अपनाएको थियो । मलेसियन सुपर लिगमा फेल्डा युनाइटेड पाँचौँ स्थानमा छ । दोस्रो हाफमा फेल्डाले सुधारिएको प्रदर्शन गर्‍यो । नेपाली खेलाडीले दोस्रो हाफमा फेल्डामाथि दबाब राखेका थिए ।
मध्यान्तरपछि नेपाली खेलाडीले आधा दर्जन पोस्टचार्ज गरेका थिए । तर, खेलाडीले कुनै पनि सफलता प्राप्त गर्न सकेनन् । खेलको ६२औँ मिनेटमा जगजित श्रेष्ठको उत्कृष्ट गोल प्रयासलाई फेल्डाका गोलरक्षकले बचाउ गरे । खेलको ८१औँ मिनेटमा प्रकाश बुढाथोकी र खेलको ८६औँ मिनेटमा हेमन गुरुङले पनि राम्रो अवसर चुकाए ।
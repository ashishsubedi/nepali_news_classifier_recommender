
﻿
रोहितराज पराजुली/नयाँ पत्रिकाकास्की, १५ माघ
नेपाली सेना र मनाङ मस्र्याङ्दी क्लबबीच १४औँ आहा–रारा गोल्डकप फुटबल प्रतियोगिताको उपाधिका लागि प्रतिस्पर्धा हुने भएको छ । पोखरा रंगशालामा बिहीबार मनाङले झापा–११ माथि ४–० को जित निकाल्दै सेनासँगको उपाधि भिडन्त पक्का गरेको हो । यसअघि पहिलो सेमिफाइनलमा सेनाले सहारालाई २–० ले हराएको थियो । पोखरा रंगशालामा मनाङलाई विजयी बनाउने क्रममा म्यान अफ दी म्याच ओलावालेले ह्याट्रिक गरेका थिए ।
ओलावालेको ह्याट्रिक
अफ्रिकन खेलाडी ओलावालेले पहिलो तथा दोस्रो हाफमा गोल गर्दै आफ्नो ह्याट्रिक पूरा गरेका थिए । खेलको १६औँ मिनेटमा उनले विश्वास श्रेष्ठको पासमा मनाङलाई १–० को अग्रता दिलाए । दोस्रो हाफको छैटौँ मिनेटमा ओलावालेले मनाङलाई २–० को अग्रता दिलाउँदा व्यक्तिगत दोस्रो गोल गरेका थिए । उनले झापा–११ का गोलरक्षकसमेत बिट भएको अवस्थामा गोल गरेका हुन् । अन्तिम इन्जुरी समयको सातौँ मिनेटमा उनले आफ्नो ह्याट्रिक पूरा गरे । डिबक्सभित्र सुजल श्रेष्ठले दिएको सटिक पासमा उनले गोल ठोके । प्रतिस्पर्धामा सुजलले पनि मनाङका लागि एक गोल गरे । उनले खेलको ७५औँ मिनेटमा गोल गर्दा मनाङ ३–० ले अघि रह्यो ।झापाको गोल प्रयास
झापा–११ ले उपाधि दाबेदार मनाङविरुद्ध कडा चुनौती दिएको थियो । तर, झापाले कुनै पनि समय गोल गर्न सकेन । खेलको नवौँ मिनेटमा योगेश गुरुङको उत्कृष्ट फ्रिकिकलाई मनाङका गोलरक्षकले विफल पारे । खेलको ४५औँ मिनेटमा झापाका नरेन्द्रमणि लिम्बूले डिबक्सनजिकबाटै प्रहार गरेको बललाई मनाङका गोलरक्षकले बचाए ।तीन नयाँ खेलाडी : गुरुङ
झापा–११ विरुद्ध सहज जित निकालेको मनाङका प्रशिक्षक छिरिङ लोप्साङले तीन नयाँ खेलाडीका कारण जित सम्भव भएको बताएका छन् । ‘हामीले आजको प्रतिस्पर्धामा तीन नयाँ खेलाडीलाई मौका दियौँ, उनीहरूबीचको तालमेलका कारण मनाङले उत्कृष्ट नतिजा निकाल्यो,’ लोप्साङले भने, ‘टिम त्यति राम्रो नभए पनि खेलाडीले धेरै मिहिनेत गरेका थिए ।’ विपक्षीको डिफेन्स लाइन केही कमजोर हुँदा त्यसको फाइदा खेलाडीले उठाएको
उनले बताए ।
सोचेजस्तो प्रदर्शन भएन : आले
झापा–११ मनाङसँग छराकिलो अन्तरले पराजित भएपछि पनि खेलाडीबाट उत्कृष्ट प्रदर्शन भएको प्रशिक्षक भागीरथी आलेले खेलाडीको खेलबाट आफू खुसी नभएको प्रतिक्रिया दिएका छन् । ‘आजको प्रदर्शनबाट खुसी छैन, उनीहरूले जुन खेल खेल्नुपर्ने हो, त्यो भएन,’ उनले भने ।
एन्फालाई चेतावनी
मनाङका प्रशिक्षक लोप्साङले एन्फालाई चेतावनी दिएका छन् । ‘एन्फाले खेलाडी रिलिज नगर्दा पनि मनाङ कमजोर भएन,’ उनले भने, ‘खेलाडी नदिँदैमा र रोक्दैमा मनाङ कमजोर बनाउने खेल सफल हुँदैन, एन्फाले त्यस्तो विचार नराखे हुन्छ ।’

﻿उन्नाइस वर्षे रहरलाग्दो उमेरमा पनि तिनका आँखा उदास थिए । तिनमा महाभूकम्पमा परेका आफ्नै पिता, दाजु, हजुरआमा र काकीको आकस्मिक निधनको दबाब थियो । जुन किशोरीसँग म वार्ता गरिरहेको थिएँ, महाभूकम्पमा मारिएका तिनका पिता श्रम र संघर्षमा नथाक्ने मेरा सहयात्री द्वारिका माकजू थिए भन्ने भर्खरै मात्र मैले थाहा पाएको थिएँ । हरे † म त बाहिर नि:शब्द आकाश र भित्र चट्याङ खेपिरहेको धर्तीझैँ भएँ ।
माइक्रोले एक्कासि लगाएको ब्रेकले अघिल्लो सिटमा मेरो नाक ठोसियो । पविना माकजू हल्का हाँसिन् । त्यो हाँसो पनि उदास थियो । अग्लो कदकी पविनाका आँखा चिम्सा भए । वैशाख १२ गते महाभूकम्प गएको दिन उनी ज्वरोले निस्लोट भएर सुतिरहँदा घर अघिल्तिरबाट देखिने बैँसको बुटामुनिको खेतमा बाबुआमा आलु खनिरहेका थिए । बिहानै हिँडेका दाजु तीनकुनेस्थित कार्यालयबाट फर्केका थिएनन् । क्यान्सरले थलिएकी हजुरआमा आफ्नै शय्यामा थिइन् । सञ्चो नभए पनि एक, दुई भारी आलु ओसारेर बाबुआमालाई सघाउन उनी खेततिर हिँडिन् । छोरीले बोक्न खोजेको आलुको बोरा बाबुले आफैँ बोकेर हिँडे । सट्टामा बाबुले चलाएको कोदालाले ड्याङ भस्याउँदै उनी आलु खन्न थालिन् ।
एक्कासि मेरा आँखामा तिनका मायालु पिताको धमिलो तस्बिर घुम्न थाल्यो । थिमी–किबाचोकको बाटामा ती अक्सर चाउचाउ, चिजबल्स र अन्य खात्राकखुत्रुक साइकलमा ओसारिरहेका भेटिन्थे । अक्सर उनी एउटा नोकरी खोजिदिन आग्रह गर्थे । जिन्दगीमा यही आग्रहको जवाफमा म सदैव आफूलाई निरीह पाउँछु । मानिसहरू मलाई जुन पहुँचवाला ठान्छन्, यथार्थमा त्यस्तो होइन भन्ने पत्याउन तिनीहरू किञ्चित तयार हुँदैनन् । ‘अग्लो कदका बाबाले आलुको बोरा बोकेर हिँडेको त्यो दिन कसोकसो सुहाएको थिएन,’ किलकिले थिचिएझैँ मधुरो आवाजमा पविनाले वेदनाको गाँठो खोलिन्, ‘म खेतमा आएँ, बाबा घर जानुभयो । बाबाको साटो म बाँचेँ, अनि मेरो साटो बाबा जानुभयो ।’
०००
बानेश्वरको लम्बेतान जामले बोर गरिहेकै वेला माइक्रोमा झ्याल्टुङ हिन्दी गीतले कानको जरोबुटो उखेल्लाझैँ भयो । चारजनाको सिटमा जबर्जस्ती कोचिएकी एक धर्मभिरु महिलाले भूकम्प गएको रात चन्द्रमाको रूप उल्टो भएको सुनाउँदा म हैरान भएँ । पविनाका देब्रे आँखा अझै चिम्सा भए । अब म हल्का कालो वर्णका अग्ला द्वारिकाको छाया तिनकी छोरीमा खोज्न थालेको थिएँ । चिम्सा आँखाका ढकनी, मधुरा र अन्तैतिर हेरेझैँ लाग्ने नानी छोरीले ठ्याक्कै सापटी लिएझैँ थियो । बाबुको कालो वर्ण छोरीमा आइपुग्दा गहुँगोरो भएको थियो । त्यसै पनि बाबुआमाको रूपको निखार छोराछोरीमा देखा पर्छ । छोरीमान्छेमा त्यसको सौन्दर्य अझ खुलेर आउँछ । पविनाको कैशोर्यमा तिनका पिताको परिष्कृत छाया देख्दा मलाई आँखा थाम्न हम्मे पर्‍यो । भर्खर १२ कक्षाको जाँच सकेकी यो किशोरीले जिन्दगीको मैमत्त गाडी कसरी हाँक्ली ? यो सम्झेर एकपल्ट फेरि मेरो हृदय घाइते भयो ।
०००
वैशाख शुक्ल सप्तमीको त्यो दिन हाम्रो देवाली पूजाको रामरमिता थियो । रमरम चिसोको पर्दा बन्द गरेर घामको पर्दा उघ्रिँदै गर्दा कानमा मगमग बास्ना आउने मू:स्वाँ, गर्धनमा रातो हिउँबाला लगाएर गाउँमा केटाकेटीहरू ओहोरदोहोर गरिरहेका थिए । समूहका समूह कुलदेवताको खट बोकेर घन्टी बजाउँदै हिँडिरहेको दृश्य रमितालाग्दो थियो । त्यसैबीच, आँधीहुरीझैँ हुनहुनाउँदै आएको थियो ७.९ रेक्टर स्केलको भूकम्प । देवालीको रमिता असफल नाटकझैँ टुंगियो । बेस्सरी हल्लाउँदा अटलको पानी छचल्किएझैँ थियो महाभूकम्पको गति । बारीको पाटोमा पुग्दा नपुग्दै अघिल्तिर उभिएको छिमेकीको घरको अघिल्लो भाग गर्लम्म ढलिसकेको थियो । धन्य, एक सेकेन्डको अन्तरले तिनका परिवारको ज्यान जोगियो । सोझै उत्तरतिर छिमेकीको चारतले घर मच्चिँदै पिङ खेलिरहेको थियो । यता, दक्षिणपूर्वमा दाजुको घर उत्तरतिर ४५ डिग्री ढल्केर अघिल्तिर अम्बाको बोट छुँदै छाड्दै गरिरहेको थियो । पारि तर्खगालतिरबाट ठूलो मुस्लो धुलोको आँधी आइपुग्दा आफैँ बस्ने जस्ताको छाना भएको पाको इँटाको वातानुकूलित घरको चुली भत्किसकेको थियो । बाँकी गारो फाटेर फलामको रडले टाउकामा हानेझैँ घाइते भयो । छिनभरमै त्यसले मेरो गाउँलाई पूरै बढारेर सडकमा सुतायो र महाविपत्तिको बाढी ल्यायो । देशका १४ जिल्लाले यही नियति भोग्नुपर्‍यो । पछि वैशाख २९ सम्म त्यसले ३१ जिल्लामा आफ्नो नंग्रा फिँजायो ।
हुन त यो पहिलो धक्का ५८ सेकेन्डको मात्र थियो । तर, परकम्पहरूले गर्दा १५ मिनेटसम्म निमेषभर पनि नरोकिएको अनुभूति भइरहेको थियो । यही क्षण मगरगाउँमा उद्धार गर्दागर्दै भत्केको भित्ता र दलिनले चेपिएकी रोगी वृद्धाले अन्तिमपल्ट किक्क गरिन् । मान्छेको इहलीला कति सजिलै सकिँदो रहेछ ! यो करुण दृश्यले मभित्र एकखालको अनौठो वैराग्य मच्चियो । एकैछिनमा सुनियो, पारि किबाचोकमा खेतबाट आलु खनेर घर पुर्‍याउन गएका एकै परिवारका चारसहित आठजनाको चोला उठ्यो । (त्यो यिनै पविनाको परिवार थियो ।) कठै मेरा अभागी गाउँलेहरू ! दूरसञ्चारको नेटवर्क खलबलिँदा कसैसँग सम्पर्क भइरहेको थिएन । बल्ल सानागाउँस्थित ठुल्दिदीको फोन आयो । यहाँजस्तै त्यहाँ पनि दुवै दिदीको घर भत्किएछ । परिवार सबै सकुशल रहे । यही ठूलो कुरा थियो । दिदीले सोधी, ‘त्यहाँ सबैलाई ठीक छ ?’ किलकिले थिचिएझैँ मेरो वक बन्द भयो । यस्तो वेला म कसरी भन्न सक्थेँ, सबै सकुशल छन् । मलाई आँखा थामिनसक्नु भयो । गाउँका ती जोजो मरे, के ती सबै मेरै आफन्त थिएनन् र ? जिन्दगीमा पहिलोपल्ट म अरूको विपत्ति देखेर यति धेरै रन्थनिएँ ।
यता आफ्नै आश्रयको विकल्प दाजुको पक्की घरसमेत जगतिर पूरै थङथिलो भएर चारैतिर पेटीबाट एक इन्च भासिएको देखिन्थ्यो । ‘अब यो घर पनि धराप भयो, बस्न हुन्न,’ घरवरिपरि घुमेर हेर्नेको टिप्पणी सुन्दा मनमा अनौठो भय उत्पन्न भयो । गाउँमा अरू थुप्रैको पक्की घरसमेत जग भासिएर उठिवास भएको थियो । दिनभरि, रातैभरि छिनछिनमै भूकम्पको परकम्प आइरहेका थिए । अन्तर्राष्ट्रिय सञ्चारमाध्यम नेपालमा अझै ठूलो भूकम्प आउने चेतावनी दिएर सबैलाई त्राहित्राहि पारिरहेका थिए । बाहिर रहेका व्यक्ति फोन गरेर सतर्क रहन आग्रह गरिरहेका थिए । त्रासको वातावरणमा हल्ला सबैभन्दा भरपर्दो सूचना मानिन्छ । भोलिपल्ट १२.४५ मा ६.९ र वैशाख २९ गते १.४५ मा ६.८ र त्यसको केही क्षणमै गएको ६.४ रेक्टर स्केलको शक्तिशाली परकम्पले यस्तो हल्लाको सर्किटमा फ्युज जोडिदिए । तिनले सिन्धुपाल्चोक र दोलखालाई चकनाचुर पारिदिए । अनि त सारा आततायी धामीझाँक्री, चोर, डाँका, लफंगा, जँड्याहा र जुवाडेहरू भूकम्पका भविष्यवक्ता भइहाले । तिनले वैशाख १२ को भन्दा धेरै ठूलो भूकम्प जाने सानदार भविष्यवाणी गरिरहे । मानिसहरू आतंकित भइरहे । शनिबार, आइतबार, मंगलबार वा कुनै पनि महिनाको १२, १३ र २९ गतेलाई अशुभ करार गरेर तिनले ‘फलाना दिन महाभूकम्प नगए मलाई जिउँदै जलाइदिनू’ भनिरहे ।
पिताजीले बनाइदिएको घर ध्वस्त हुनु र आश्रयको विकल्प दाजुको पक्की घरसमेत जोखिमयुक्त हुनुको अत्यास शब्दमा वर्णन गरिसक्नु थिएन । मेरो हालत ठ्याक्कै गोली ठोक्नै लागिएको युद्धबन्दीको जस्तो थियो ।
केही दिनमा सरकारी इन्जिनियरको टोलीले दाजुको घर सामान्य क्षति भएको जनाउ दिँदा घाटमा पुर्‍याइएको बिरामी बाँचेर फर्कन पाएझैँ भयो । दाजु सपरिवार विदेशमा हुनाले आफ्नो घर भत्किए पनि मसँग आफ्नै घरसरह आश्रयको विकल्प थियो । अन्नपात र लुगाफाटो साबुतै हुनु मेरा लागि अहोभाग्य थियो । तर, गाउँमा र देशमा धेरै मानिस बर्बाद भएका थिए । कतिलाई मरेका आफन्त जलाउन घाट जानु कि बाँचेका घाइतेलाई अस्पताल लानु भन्ने विपत्ति आइलाग्यो । चल्तीको संस्कृतिविरुद्ध कतिपय छोरीले बाबुआमालाई दागबत्ती र पिण्ड दिनुपर्‍यो । कतिका परिवार, आफन्त, अन्नपात, लुगाफाटा केही बाँकी रहेनन् ।
मुक्तिको अकिञ्चन प्रयास
महाभूकम्पको यत्रो विनाशलीलामा चुपचाप बस्दा कसोकसो मलाई एकखालको अनौठो अपराधबोधले सताइरहेको थियो । कसरी मुक्त हुन सकिएला ? दलका कार्यकर्ताले झैँ अरूबाट प्राप्त राहत आफ्नै खल्तीबाट दिएझैँ गर्न म सक्दिनथेँ । महाभूकम्पले ढालेको आफ्नै दु:खी गाउँमाथिको मेरो आलेख पढेर धेरैले मसँग भनेका थिए, तपाईंको ठाउँमा खाद्यान्न बाँड्छु । कोही भन्थे, सिंगै गाउँलाई खाना खुवाउँछु । अर्काथरी भन्थे, लुगाकपडा बाँड्छु । तर, बुताले भ्याएसम्म म आफ्नो गाउँलाई ‘माग्ने’ बन्नबाट जोगाउन चाहन्थेँ ।
तत्कालीन उद्योगमन्त्री महेश बस्नेतको पहलमा अन्य वडामा राहत पुगिरहेको सुनेपछि मैले आफ्ना वरिपरि अत्यन्त अभावमा रहेका केही नाम टिपाइदिएँ । भोलिपल्ट बेलुकी मेरो घरमा उनका कार्यकर्ताले ६ बोरा चामल छाडिदिएछन् । मैले त अभाव भएका व्यक्तिलाई दिनु मात्र भनेको थिएँ । म अप्ठेरोमा परेँ । गाउँमा ठूलो हल्ला भयो, फलानाको घरमा चामल थुपारिएको छ । मैले सबैले देख्ने गरी असाध्यै अभाव भएका १० परिवारलाई आधा बोरा र घरको मूल व्यक्ति प्यारालाइसिस भएर थलिएको एक परिवारलाई सिंगै बोरा चामल बाँडिदिएँ । सबैको मुखमा बुजो लाग्यो ।
एक दिन कुहिएको चना, गोलफुकी, सख्खर र जडौरी लत्ताकपडा लादिएको जिप लिएर मारबाडीको एउटा समूह हाम्रो गाउँ छिर्‍यो । जिप आएको देख्नासाथ घर नभत्केका, अन्नपात कुस्त भकारीमा भएका भद्र महिलासमेत फरिया स्यहार्दै गाडीपछाडि दौडेको दृश्य दिगमिगलाग्दो र विरक्ति जगाउने खालको थियो । त्यसमा घर भत्केका महिला केटाकेटी मिसिनु त स्वाभाविक थियो । जिप महिला तथा केटाकेटीलाई धुलो र धुवाँ चखाउँदै पछि लगाउँदै वडा नं ८ को नगरकोटी टोल पुग्यो । राहत थापेर आउने केटाकेटीका हातमा कलम र कापी, शिशु बोकेका महिलाको हातमा चना, गोलफुकी र सख्खर मिसिएको तीन–चार पोका अनि जडौरी च्यादर तथा प्रौढ पुरुषको हातमा ह्वाङ्ले जडौरी पाइन्ट र शरीरलाई नसुहाउने बडेमाको बुसर्ट थिए । यता, राहत लिन हरेक ठाउँमा लाम लागेर अरूले माग्ने चाला देखाएकोमा तिनै महिला हँसीमजाक गरिरहेका थिए, जसका हातमा राहतका चार–पाँच पोका थिए ।
चौरनजिकै एकैछिनमा जिप आइपुग्यो । एउटी वृद्धाले बाटो छेकिन् । गाडीको अघिल्लो सिटमा बसेको मारबाडीले ‘नो’ भन्यो र बायाँतर्फ आउन संकेत गर्‍यो । खानेकुराको पोको र च्यादर हात पारेपछि तिनले ‘ठान्कु सर’ भनिन् । मोटे मारबाडी पूरै दाँत देखाएर हाँस्यो । त्यसपछि त अरू महिलाले घेरा हालिहाले । मारबाडीले यहाँ बच्चा बोकेका महिलालाई मात्र पोको बाँड्यो । एकैछिनमा त्यहाँ अरूको बच्चा काखमा लिएर राहत थाप्न जानेको ताँती लाग्यो । बच्चा खोसाखोसको स्थिति आयो । हाँसो र तँछाडमछाड हुनुसम्म भयो । यी सब हेरिरहेको मारबाडीले माथिबाट फोटो खिच्यो, ‘नो’ भन्यो र जिप स्टार्ट गरेर उकालो लाग्यो । महिलाहरू हाँस्दै, इत्रिँदै, धारे हात लगाउँदै, फरिया स्यहार्दै जिपको पछाडि दौडिए । माथि वडा नं ९ मा पुगेर फेरि तिनै महिला बच्चा बोकेर लाममा उभिन पुगे । यीमध्ये कतिपय चलाख महिलाले पोको र च्यादर हात पार्नमा डबल ह्याट्रिक गरे ।
पीडित परिवारको अस्थायी बसोवासका लागि सरकारले दिएको १५ हजार रुपैयाँ थाप्न मानिसहरूले निर्लज्जताको सबै सीमा पार गरिदिए । मिल्ने भए, तिनले आफ्नै बायाँ आँखालाई एउटा परिवार, दायाँ आँखा अर्को परिवार, नाक एउटा परिवार, मुख अर्को परिवारका रूपमा दर्ता गर्ने थिए । माग्ने हाम्रो राजनीतिको राष्ट्रिय चरित्र हो । त्यसको प्रतिकृति स्थानीयस्तरमा पनि देखियो ।
नि:शुल्क रासनले मानिसहरूलाई माग्ने बनाउँदै लगेको दृश्य देखेपछि मलाई राहतबारे फरक ढंगले सोच्न बाध्य तुल्यायो । भक्तपुरको दक्षिणपूर्वमा रहेको गुन्डुको मुख्य चिन्ता पुनर्वास र खलबलिएको जीवनको लय फर्काउनु थियो । गाउँकै भूकम्पपीडित दुई परिवारले दाजुको घरमा भाडामा डेरा माग्दा मैले भनेँ, ‘भाडाको कुरा गर्नुहुन्छ भने मलाई गाह्रो पर्छ । सहयोग माग्नुभएको भए बसोवासको व्यवस्था नहुन्जेल ढुक्कले बस्नुस् ।’ मेरा लागि मुक्तिको यो पहिलो मार्ग थियो । ती आभारी भए । तिनले नि:शुल्क दूध, तरकारी दिएर भाडाको क्षतिपूर्ति गर्ने प्रयास भने गरिरहे । आफैँ बसेको घरका माथिल्ला दुई तला क्षतिग्रस्त भए पनि तल्लो तला तुलनात्मक रूपले सुरक्षित थियो । अर्का दुई परिवारले त्यो तला प्रयोग गर्न माग्दा हामी अप्ठेरोमा पर्‍यौँ । किनभने ठूलो परकम्प आए कुनै पनि वेला यो ढल्न सक्थ्यो । तिनलाई भान्छाका लागि मात्र यो तला प्रयोग गर्न दिइयो ।
महाभूकम्पले धेरैको आर्थिक स्थिति चाँडै नै गिर्नेवाला थियो । त्यसले गर्दा बालबालिकालाई स्कुल भर्ना गर्न र शुल्क तिर्न कतिपय अभिभावक असमर्थ थिए । एक वर्ष छुट्यो भने सदाका लागि तिनको पढाइ छुट्न सक्थ्यो । अत: मैले आफ्नो ठाउँमा राहतस्वरूप तिनलाई कम्तीमा एक वर्षको छात्रवृत्ति दिलाउने अठोट गरेँ । मेरा लागि मुक्तिको मार्ग त्यही थियो । केहीअघि मात्र पिता गुमाएका र घर भत्केर बर्बाद भएका, हिमाल एकेडेमीमा कक्षा १ मा पढ्ने एक बालकको वार्षिक छात्रवृत्ति तिरेर त्यसको सुरुवात आफैँले गरेँ । आफैँले तीन लाख रुपैयाँ लगानी गरेर तत्कालीन उद्योगमन्त्री महेश बस्नेतले भक्तपुरमा भूकम्पपीडितलाई टनेल घर बनाइदिने अभियान थालेका थिए । मानवीय आस्था केन्द्रको सहकार्यमा पछि भक्तपुरमा झन्डै छसयवटा यस्ता घर बने । तर, स्थानीय हर्ताकर्ताले समस्यै नभएका ‘आफ्ना मान्छे’लाई भाग दिँदा खाना पकाउने, सुत्ने र लुगा फेर्ने ठाउँकै समस्या भएका मेरो गाउँका दुईजना एकल महिलालाई छुटाइदिए । तिनलाई टनेल घर जुटाइदिने मेरो अर्को अठोट थियो । तिनै कुरा स्तम्भमा &#23
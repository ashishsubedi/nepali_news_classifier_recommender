
﻿त्रिभुवन विश्वविद्यालय समाजशास्त्र/मानवशास्त्र केन्द्रीय विभागले नेपालमा केही दशकयता राष्ट्रिय बहसको रुपमा चलिरहेको सामाजिक समावेशीकरणसम्बन्धी एक महत्वपूर्ण अध्ययन अनुसन्धान परियोजना हालै सम्पन्न गरेको छ । समाजशास्त्र/मानवशास्त्र केन्द्रीय विभागले हालसम्म सम्पन्न गरेका अनुसन्धान परियोजनामध्ये सबैभन्दा ठूलो र महत्वपूर्ण मानिने यो परियोजना नेपालका लागि पहिलो अध्ययन पनि हो । यो अनुसन्धान परियोजनाको मूल उद्देश्य अनुसन्धानमा आधारित तथ्य र सूचना संकलन गरी ती तथ्यांक र सूचनाका आधारमा नेपाली समाजको बनौट र सामाजिक विविधताबारे जानकारी र बुझाइलाई अझै सघन बनाउनु र प्रवर्धन गर्नु रहेको छ । र, अन्य उद्देश्यमा नेपालको सामाजिक तथा मानव विकासको वास्तविक स्थितिबारे जानकारी प्राप्त गर्नु रहेको छ । त्यसैगरी एकीकृत तथा खण्डित तथ्यांकको आधारमा नेपालका विभिन्न जात/जाति र लैंगिक समुदायको आर्थिक विकास र शासनसत्तामा सहभागितासम्बन्धी ज्ञान र सूचना उत्पादन गर्नु तथा सामाजिक समावेशी नीति निर्माणमा सहयोग पुर्& याउनुका साथै सामाजिक विविधता र सामाजिक बहिष्करणसम्बन्धी शिक्षा प्रदान गर्नु अध्ययनको अर्को उद्देश्य रहेको छ ।

सामाजिक समावेशी नक्सांकन

सामाजिक समावेशी नक्सांकनको उद्देश्यअन्तर्गत जनगणना २०६८ का तथ्यांकको जात/जातिगत हिसाबले विश्लेषण गरी यसलाई नेपालको भौगोलिक नक्सामा चित्रण रहेको थियो । यसअन्तर्गत केन्द्रीय तथ्यांक विभागबाट प्राप्त तथ्यांकलाई १२५ जात/जातिगतको गाउँ विकास समिति स्तरमा विश्लेषण गरी चार वटा भागमा सामाजिक समावेशीकरण एटलस प्रकाशित गरिएको छ । उक्त सामाजिक समावेशीकरण एटलसमा पहिलो भागमा जात/जातिगत जनसंख्याको विवरण प्रस्तुत गरिएको छ । दोस्रो भागमा नेपालमा बोलिने भाषाहरूको प्रस्तुति छ भने तेस्रोमा शिक्षा र स्वास्थ्यसँग सम्बन्धित तथ्यांक रहेको छ र चौथो भागमा आर्थिक अवस्थासँग सम्बन्धित सूचना समाविष्ट गरिएको छ ।

तथ्यांकहरू प्रत्येक जात/जातिगतको मात्र नभई नीतिगत प्रयोजनका लागि जात/जातिगतको समूह र उपसमूहमा पनि प्रस्तुत गरिएको छ । तलको तालिकाले विभिन्न जात/जातिगतलाई कुन समूह र उपसमूहमा राखिएको छ भन्ने देखाउँछ । यी समूह र उपसमूहको निर्धारण प्रचलित नेपाल सरकारको व्यवस्या, अध्ययन अनुसन्धानले देखाएको तथ्य र आधारभूत रुपमा सांस्कृतिक एकरुपताको कसीमा गरिएको हो ।

नेपाल सामाजिक समावेशी सर्वेक्षण

नेपाल सामाजिक समावेशी सर्वेक्षणले नेपालका ९८ जात/जातिको प्रतिनिधित्व हुनेगरी जनसांख्यिक, मानव विकास, सुशासन, सांस्कृतिक एवं सामाजिक ऐक्यबद्धता तथा विभेद, तथा लैंगिक सम्बन्ध आदि विषयवस्तुलाई समेटेको छ । यसले नेपालको समावेशी नीति, योजना तथा कार्यक्रमको अनुगमन तथा मूल्यांकनका लागि कोसेढुंगाको काम गर्नेछ । यसले सन् २००१ को जनगणनाले दिएका ९८ जात/जाति प्रत्येकलाई छुट्टाछुट्टै रुपमा स्याम्पल छानी सर्भेक्षण गरेको छ । यसरी अध्ययनले ९८ जात/जातिको १४,७०९ घरपरिवारलाई सर्वेक्षणमा संलग्न गरेको थियो । घरपरिवार सर्वेक्षणको स्याम्पल ५८ वटा जिल्लाका ३१९ गाविसमा गरिएको थियो ।

यस सर्वेक्षणमा मूलतः तीन शिर्षकमा तथ्यांक संचालन गरिएको छ । पहिलो मानव विकास हो । यसमा जम्मा २३ वटा मानव विकास सूचकको तथ्यांक अध्ययनमा समावेश गरिएको छ जसअन्तर्गत, शिक्षा, स्वास्थ्य, भाषा, घरको अवस्था, प्राकृतिक स्रोत, जीवनयापनको स्रोत तथा आम्दानी र उपभोग मुख्य छन् । दोस्रो सुशासन र शासन व्यवस्थामा सहभागिता हो । सुशासनका लागि समष्टिगत रुपमा आधारभूत सेवा तथा सुविधामा पहुँच तथा विभेद, परम्परागत चलनको राजनीति, अधिकारमुखी तथा पार्टीगत राजनीतिमा पहुँचबारे विश्लेषण गरिएको छ । तेस्रो सांस्कृतिक एवं सामाजिक ऐक्यबद्धता तथा विभेदको अवस्था हो । यो खण्डमा सांस्कृतिक पहिचान, सामाजिक ऐक्यबद्धता, जातीय विभेद र दुर्व्यवहार तथा हिंसाजस्ता विषयवस्तुलाई समेटिएको छ । अर्को लैंगिक सम्बन्ध हो । लैंगिक सम्बन्धको सवालमा मुख्यतया तीन पक्षलाई केलाइएको छ । जस्तै, सेवा तथा स्रोतमा महिलाको पहुँच, घरायसी निर्णय प्रक्रियामा महिलाको पहुँच तथा महिलाविरुद्धको दुर्व्यवहार तथा हिंसा ।

नेपालका अतिसीमान्तकृत जातजातिको मानवशास्त्रीय अध्ययन

यस सन्दर्भमा सामाजिक समावेशीकरण अध्ययनको एउटा महत्वपूर्ण पाटो नेपालका अति सीमान्तकृत मानिएका ४२ जात/जातिको मानवशास्त्रीय अध्ययन रहेको छ । यी जात/जातिमध्ये पहाडी जनजातिमा ९ (चेपाङ, कुसुन्दा, माझी, पहरी, राझी, राउटे, सुनुवार, तामाङ र थामी) रहेका छन् भने तराई आदिवासी जनजातिमध्ये ८ (बोटे, झागड, उराँव, किसान, कोच, कुशवाडिया, मेचे, मुन्दा र सन्थाल) रहेका छन् । त्यसैगरी पहाडी दलितमा (बादी, दमाईं, गाइने, सार्की, र कामी) गरी पाँच समुदाय तथा तराई दलितमा बाँतर, चमार, चिडीमार, डोम, धोवी, दुसाद, हल्खोर, खत्वे, मुसहर र तात्मा गरी १० समुदाय रहेका छन् । यसका अतिरिक्त मधेसी अन्य जातिमा वीन, विन्दा, धुनिया, कहार, कमार, ल्होद, लोहार, मल्लाह, माली, नुनिया र राजभार गरी १० समुदाय रहेका छन् ।

मानवशास्त्रीय अध्ययनले यी जात/जातिका ऐतिहासिक, सामाजिक, सांस्कृतिक, आर्थिक, राजनीतिक पक्ष र मानव विकाससम्बन्धी वस्तुगत तथ्यांक संकलन गरेको छ । मानवशास्त्रीय अध्ययनको क्षेत्र सामाजिक समावेशी सर्वेक्षणले तय गरेको पुर्ख्र्यौली थलो र बसाइँसराइ गरेपछि बसोबास गरेको थलो दुवै छानिएको छ । यसो गर्नुका मुख्य कारण पुर्ख्र्यौली थलो र बसाइँसराइपछिको नयाँ थलोमा बसोबास गर्ने जात/जातिबीच तुलनात्मक अध्ययन गरी उनीहरूको सामाजिक, सांस्कृतिक, जीवनमा आएको परिवर्तनको विश्लेणात्मक अध्ययन गर्नु रहेको छ । मानवशास्त्रीय अध्ययनको मुख्य विधि सहभागीमूलक अवलोकन, मुख्य उत्तरदातासँगको अन्तर्वार्ता र समूहगत छलफल रहेको छ । यस्ता विधि प्रयोग गरेर संकलन गरिएका सूचना मूलतः परिमाणात्मक वा गुणात्मक छन् । मानवशास्त्रीय अध्ययनका लागि संकलन गरिएका गुणात्मक तथ्यांकलाई रुजु गरी ती तथ्यांकको परीपूरकको रुपमा आवश्यकतानुसार सामाजिक समावेशी सर्वेक्षणहरूद्धारा संकलन गरिएका संख्यात्मक तथ्यांकको पनि प्रयोग गरिएको छ ।

राष्ट्रिय सामाजिक समावेशी सूचांक

सामाजिक समावेशी अध्ययनको अर्को महत्वपूर्ण पक्ष सामाजिक समावेशिताका समग्र सूचकको आधारमा नेपालका विभिन्न जातजातिको समावेशीकरणको अवस्थाको सूचांक निर्माण हो । अहिलेसम्मको विश्वव्यापी प्रचलनअनुसार सामाजिक समावेशी सूचक निर्धारण गर्नका लागि सामाजिक तथा आर्थिक पक्षलाई मात्र समेट्ने गरिएको छ । तर सामाजिक समावेशी बहु आयामिक हुने हुँदा सामाजिक तथा आर्थिक सूचकको आधारमा मात्र विभिन्न जातजातिको सामाजिक अवस्था मापन गर्न अपूर्ण हुनसक्दछ । त्यसैले सामाजिक समावेशी अध्ययनले नेपालका विभिन्न जात/जातिको सामाजिक समावेशी स्थिति मापन गर्न सामाजिक तथा आर्थिक पक्षलगायत राजनीतिक, सांस्कृतिक, लैंगिक तथा सामाजिक ऐक्यबद्धताजस्ता महत्वपूर्ण पक्षको अध्ययन गरी विभिन्न जात/जातिका छुट्टाछुट्टै पक्ष र समग्रमा बहु आयामिक पक्षका सूचक निर्माण गरी तिनै सूचकको आधारमा उनीहरूको सामाजिक समावेशी स्थितिको मापन गरेको छ । यसमा राष्ट्रिय जनगणना २०६८, अन्य राष्ट्रिय सर्भेक्षण, समाजशास्त्र/मानवशास्त्र केन्द्रीय विभागले सम्पन्न गरेको सामाजिक समावेशीकरण सर्वेक्षण २०१२ लगायत अन्य सरकारी तथ्यांकसमेतको आधारमा उक्त सूचांक निर्माण गरेको छ ।

सामाजिक समावेशी अध्ययनले बहु आयामिक सामाजिक समावेशी सूचकका ६ वटा आयाममध्ये सामाजिक आयामको सूचक तयार पार्न शिक्षा, स्वास्थ्यसम्बन्धी सूचकलाई आधार मानेको छ । यसअन्तर्गत स्वास्थ्य सेवाका लागि खर्च गर्न सक्ने/नसक्ने अवस्था, बालमृत्यु दर, साक्षरता दर, आधारभूत शिक्षा पूरा गरे/नगरेको, आदि पर्दछन् । यस सूचकअनुसार थकाली, नेवार, मारवाडी, बाहुन र कायस्थ सबैभन्दा माथिका ५ समूहमा पर्दछन् र गुरुङ छैठौंमा छ भने डोम, मुसहर, बीन/विन्दा, चिडीमार र नुनिया सबैभन्दा तलका ५ समूहमा पर्दछन् ।

आर्थिक पक्षको सूचकका लागि भूमिमाथिको स्वामित्व, कृषिबाहेकका अन्य पेसा, खानपिनमा हुने खर्च खाद्य सम्पन्नता घरको स्थिति, पक्की शौचालयको सुविधा, विद्युत आदिलाई आधार मानिएको छ । यी सूचकको आधारमा थकाली, मारवाडी, कायस्थ, तराई बाहुन र राजपुत (नेवार छैठौंमा) सबभन्दा माथिका ५ समूहमा पर्दछन् । त्यस्तै, मुसहर, दुसाद/पासवान, पत्थरकट्टा/कुशवाडिया, चमार/हरिजन/राम र राजी सबभन्दा तलका ५ समूहमा पर्दछन् । राजनीतिक पक्षको सूचकको रुपमा राजनीतिक दलको केन्द्रीय समिति, मन्त्रिपरिषद र प्रशासनिक संयन्त्रमा प्रतिनिधित्व भए/नभएको तथा देशको वर्तमान राजनीतिक परिस्थितिबारे ज्ञान भए/नभएको आदिलाई आधार मानेको छ । यसका आधारमा कायस्थ, राजपुत, तराई बाहुन, थकाली र पहाडे बाहुन सबैभन्दा माथिका ५ समूहमा पर्दछन् भने सबैभन्दा तलका ५ समूहमा राउटे, कुसवाडिया, चेपाङ वातर र नुराङ पर्दछन् ।

सांस्कृतिक पक्षको सूचकका लागि मातृभाषामा शिक्षा, धार्मिक स्वतन्त्रता र परम्परागत शासनव्यवस्थाको अभ्यासलाई लिइएको छ । यी सूचकको आधारमा थकाली, दमाईं/ढोली, सन्यासी, क्षेत्री र बादी माथिल्लो ५ समूहमा पर्दछन् भने चेपाङ, जिरेल, लाप्चा, राउटे र दुराजस्ता पहाडे जनजाति सबैभन्दा तलको ५ समूहमा पर्दछन् ।

लैंगिक समावेशी सूचकको रुपमा महिलाविरुद्धको हिंसा महिलाले आफ्नो विवाह गर्न र सन्तान जन्माउनका लागि निर्णय गर्न पाउने स्वतन्त्र अधिकार, विद्यालय जान पाउने/नपाउने अधिकार भू स्वामित्व आर्थिक स्वायत्तता, सरकारी सेवामा प्रतिनिधित्व आदिलाई आधार मानिएको छ । यसअनुसार वालुङ, बादी, लाप्चा, याख्खा र दुरा सबैभन्दा माथिका ५ समूहमा पर्दछन् भने सबैभन्दा तलका ५ समूहमा खत्वे, तत्मा, कमार, केवत र विन/विन्दाजस्ता मधेसी दलित र मधेसी जाति पर्दछन् ।

सामाजिक ऐक्यबद्धतासम्बन्धी सूचकको रुपमा जात/जाति, वर्ण, लिंग, धर्म, तथा जन्मस्थान आदिको आधारमा घर तथा सार्वजनिक स्थानमा गरिने सामाजिक सांस्कृतिक विभेद तथा आदर/
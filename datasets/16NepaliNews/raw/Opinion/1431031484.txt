
﻿-रतन भण्डारी 
विपत्तिमा गरिने मानवीय सहयोग स्वार्थ तथा कपटरहित हुनुपर्ने हो, तर नेपालले महाविपत्ति बेहोरिरहेको यस घडीमा विदेशीहरु सहयोगका नाममा दाँइ मच्चाइरहेका छन् । सहयोगको बहानामा आफूखुसी ओइरिएका ९ सय भन्दा बढी भारतीय सेना विहारको रक्सौल, मुजफ्फरसम्ममा भारतीयलाई समेत दिल्ली पुर्याइरहेका छन् । दजर्नौँ पत्रकारसहित नेपालको सम्पूर्ण उत्तरी भूगोलको अध्ययनमा खटेका छन् । राहतका लागि आएका भनिएका भारतीय हेलिकप्टर जासुसीशैलीमा पत्रकार बोकेर उत्तरतिर उडिरहेका छन् ।

हिन्दूहरुको आस्थाको धरोहर पशुपतिनाथ मन्दिरलाई भारतीय मिडियाहरुले हिन्दूका साझा मन्दिर नभनी नेपाल भारतको साझा मन्दिर भनिरहेका छन् । भारतीय पत्रकार नेपाली सेनालाई त्रिभुवन अन्तर्राष्टिय विमानस्थलमा आफू भित्र पस्न पाउनुपर्ने र हेलिकप्टरमा भूकम्प प्रभावित क्षेत्र घुम्नु पाउनुपर्ने भन्दै धम्की दिइरहेका छन् । भारतीय दबाबकै कारण उद्दारमा आउन लागेका चिनिया हेलिकप्टरहरु रोकिएका छन् । एकजना भारतीय सेनाका बिग्रेडियरकी श्रीमतीले नेपालमा ५ परिवारलाई आफैले राहत दिन चाहेको तर दिन नपाउँदा मन्त्रालयका सचिव र प्रमुख जिल्ला अधिकारीलाई भारतीय राजदूतलाई फोन गराउने धम्की दिएकी छिन् ।

अर्कोतिर यही मौकामा पश्चिमा मुलुकहरु राहतसँगै भुकम्प पछिको संकटबाट प्रभुले उद्दार गर्ने भन्दै धर्मप्रचारसहित घाइतेहरुलाई जबरजस्ती बाइबल बाँडिरहेका छन् । राहत रकम (चेक) हस्तान्तरण गर्न भूटानी प्रधानमन्त्री तोग्बेसँगै नेपाल आएका भूटानी क्याबिनेट सचिवको बीबीएसको अन्तर्वाता हेर्दा मलाइ त भूटानले समेत हेपेको र उ सहयोगका नाममा आफ्नो सामरिक महत्व र आफ्नो अन्तर्राष्टिय छबी विस्तारमा लागेको महसूस भयो ।

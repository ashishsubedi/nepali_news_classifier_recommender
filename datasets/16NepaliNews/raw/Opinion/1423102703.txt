
﻿ विजय विश्वकर्मा

 

एकीकृत नेकपा (माओवादी)लगायत विपक्षी दलको मोर्चाले सहमतिमा सविधान जारी गर्नुपर्ने र पहिचानसहितको संघीयताको मागसहित संविधानसभाभित्र र सडकमा आन्दोलन सशक्त बनाउँदै लगेपछि नेपाली राजनीतिमा केही गम्भीर प्रश्न बहसमा आएका छन् । संविधानसभामा सरकारी घटक नेपाली कांग्रेस र नेकपा (एमाले)ले बहुमतीय प्रक्रियाबाट नयाँ संविधान जारी गर्न माओवादी, मधेसवादी र आदिवासी जनजातिलाई पेलेरै जान थालेकोे बेला विगतमा जनयुद्ध र जनआन्दोलनसँगै आदिवासी जनजाति, मधेसी, दलितलगायत उत्पीडनमा पारिएका समुदायका आन्दोलनको उपलब्धि गुम्ने खतरा पैदा भएको छ । अब एकीकृत माओवादी, मधेसवादी, आदिवासी जनजाति, दलितलगात समुदायको आन्दोलनले निर्णायक संघर्ष गर्नुको कुनै विकल्प छैन ।

माघ ५ गते मध्यरातमा संविधानसभाभित्र विपक्षी दलका सभासदले सहमतिका आधारमा संविधान र पहिचानसहितको संघीयताको पक्षमा गरेको संघर्षले ध्वंसात्मक रुप लियो । यसको प्रभाव माघ ६ गते विपक्षी मोर्चाले गरेको आन्दोलनका क्रममा प्रकट भएको देखियो । संविधानसभा र सडकबाट बलप्रयोगसहितको संघर्ष नगर्ने हो भने एकल जातीय राज्यको विरासत नढल्ने र बहिष्करणमा पारिएका समुदायको सवाल नयाँ संविधानले सम्बोधन गर्न नसक्नेमा उनीहरु प्रस्ट देखिन्थे । आन्दोलनकारीहरु भन्छन्,  उत्पीडनमा पारिएका जाति, वर्ग, लिङ्ग र समुदायविरोधी कांग्रेस एमालेविरुद्ध संघर्षलाई स्थानीय तहसम्म पु& याउने र सहमतिका नाममा आन्दोलनको नेतृत्वले गर्नसक्ने सम्झौताविरुद्धको खबरदारी पनि सँगसँगै गर्नुपर्छ ।  यो आन्दोलनले नेपालका राजनीतिक दल, उत्पीडनमा पारिएका जाति, वर्ग, क्षेत्र र समुदायका सभासदहरुको आन्दोलनका नेतृत्वसमक्ष केही महत्वपूर्ण प्रश्न पनि उठाएको छ, यसबारे यहाँ थोरै चर्चा गरिएको छ ।

अहिले कांग्रेस एमाले गठनबन्धनले दशवर्षे जनयुद्धले उठाएका सामाजिक राजनीतिक रुपान्तरणका एजेण्डा, ऐतिहासिक बाह्रबुँदे सम्झौता, जनआन्दोलन, आदिवासी जनजाति, मधेसी, दलित, महिला आन्दोलनले उठाएको एजेण्डालाई अस्वीकार गरेको देखिन्छ । माथिल्लो सभालाई मात्रै समावेशी बनाउने, वर्तमान शासक जातिको बाहुल्य हुनेगरी संघीय प्रदेशहरुको गठन गर्ने, अघिल्लो संविधानसभाले आत्मसात् गरेको पहिचानका पाँच आधारः जातीय& समुदायगत, भाषिक, सांस्कृतिक, भौगोलिक& क्षेत्रगत निरन्तरता र ऐतिहासिक निरन्तरतालाई अस्वीकार गर्ने, राज्यलाई हिन्दू राज्य बनाउने प्रत्यक्ष& अप्रत्यक्ष अभियान चलाउने र मुलुकलाई फेरि महेन्द्रीय राष्ट्रवादतिर लैजाने सत्तापक्षको अभिव्यक्तिले संविधानसभाबाट संविधान बने पनि त्यसले पुनः द्वन्द्व निम्त्याउने खतरा छ । यसको अर्थ संविधानसभालाई मुख्य एजेण्डाबाटै विमुख गरिएको देखिन्छ । एकल जातीय राज्यको विरासतमा उपभोग गर्दै आइरहेको सत्ता, शक्ति र सम्पत्तिको सम्बन्धमा रुपान्तरण नचाहने सत्तापक्षीय हर्कत र बलमिच्याइँ आमूल परिवर्तनकारी शक्तिका लागि चुनौतीको रुपमा पेस भएको छ । यसलाई भत्काउने हिम्मत आन्दोलनले गर्नुपर्छ ।

विपक्षी मोर्चाको आन्दोलनले उठाएका एजेण्डामा मोर्चाको नेतृत्व कति अडिनसक्छ भन्ने कुरा पनि त्यतिकै महत्वपूर्ण छ । भनिन्छ, अस्थिर रहेको नेपालको राजनीतिबारे भविष्यवाणी गर्न कठिन छ । देशभित्रकै प्रतिक्रियावादी शक्ति र विदेशी शक्तिको प्रभाव नेपाली राजनीतिमा सदैव हावी हुँदै आएको इतिहास छ । कुनै न कुनै रुपमा नेपालको संविधान निर्माण प्रक्रियामा त्यसको प्रभाव देखिएको छ । संविधानसभामा उपस्थिति जति भए पनि बहुसंख्यक उत्पीडनमा पारिएको समुदायको यो प्रतिनिधिमूलक आन्दोलन हो । तर, आन्दोलनको नेतृत्वले सहमति वा सम्झौताको नाममा आन्दोलनमार्फत आदिवासी जनजाति, मधेसी, मुस्लिम, दलितलगायत समुदायले उठाएका सवाललाई सम्बोधन नगरी पछाडि हट्नसक्ने खतरा पनि त्यतिकै छ । त्यसकारण बहुसंख्यक उत्पीडनमा पारिएका समुदायको न्याय, आत्मसम्मान र अधिकारसँग सम्बन्धित यो आन्दोलनले अपेक्षा गरेको लक्ष्यसम्म पु& याउन नेतृत्वलाई खबरदारी गर्ने काम पनि त्यतिकै महत्वपूर्ण छ ।

यतिबेला संविधानसभामा विभिन्न समुदायको पहिचानका आधारमा संविधानसभामा पुगेका सभासदहरुमाथि गम्भीर प्रश्न उठेको छ । संविधानसभामा पुगेका आदिवासी जनजाति र मधेसी सभासद्हरु मूलतः सम्बन्धित समुदायको पहिचानको प्रतिनिधित्व गर्छन् । संविधानसभाभित्र हेर्दा आन्दोलनकारीबाहेकका राजनीतिक दलका पहिचानधारी सभासद्हरुको मौनताबारे गम्भीर समीक्षा हुनैपर्ने देखिन्छ ।

यहाँ प्रश्न उठ्छ, पहिचानसहितको संघीयताको पक्षमा गैरआदिवासी जनजाति, गैरमधेसी समुदायका सभासदहरु रोष्ट्रममा आन्दोलन गरिरहँदा पहिलो संविधानसभामा पहिचानसहितको संघीयताका पक्षमा अभियान संचालन गर्ने आदिवासी जनजाति सभासदहरुको ककसका संयोजक पृथ्वीसुब्बा गुरुङले दिने जवाफ के हो ? पूर्ण समानुपातिक निर्वाचन प्रणालीबारे सडकमा आन्दोलन चलिरहँदा समानुपातिक प्रतिनिधित्वका पक्षमा मञ्चहरुमा भाषण गर्ने सत्तापक्षीय मधेसी, आदिवासी जनजाति, दलित सभासद्हरुको धारणा के हो ? राजनीतिक दलका सचेतकहरुले हिजोसम्म पहिचानका पक्षधर सभासद्हरुलाई छानीछानी पहिचानविरोधी अभिव्यक्ति दिन लगाइरहेका थिए, ती सभासद्हरुले आफ्नो धरातल र मूल्यमान्यता किन बिर्संदैछन् ? यस्ता धेरै प्रश्नको जवाफ कुनै जाति वा समुदायको पहिचानका आधारमा संविधानसभामा पुगेका सभासद्हरुले दिनैपछ ।

दोस्रो ठूलो दल नेकपा (एमाले)का अध्यक्ष केपी शर्मा ओली कुनै समय सबैभन्दा बढी संविधानसभाविरोधी थिए । अहिले उनै सबैभन्दा बढी संविधानसभाका पक्षधर देखिएका छन् । यतिबेला उनी मधेसलाई भारतको उत्तर प्रदेश र बिहारीसँग मिलाएर संघीय प्रदेश बनाउन चुनौती दिँदैछन् । यसको राजनीतिक अर्थ के हो ? मधेसी जनताको प्रतिनिधित्व गर्ने मधेसी सभासदहरुले आफ्नो समुदायबीच प्रश्न उठाउनु पर्र्दैन ?

ओलीको बुझाइमा मधेसी जनता भारतीय हुन् वा पहाडी खस बाहुन क्षेत्रीबाहेकका समुदायलाई यो देशमा स्वायत्तताको अधिकार छैन । एक अर्थमा उनको यो अभिव्यक्ति मधेसीलाई भारतीय नै हो भन्ने तहसम्म उठेको देखिन्छ । भारतीय हैकमवादविरुद्ध मधेसीले दैनिक जीवनमा निरन्तर संघर्ष गरिरहेका छन् । तर, उनीहरुलाई अपमान गर्ने अधिकार केपी ओलीलाई छ ? उनीसँग मधेसी जनताले प्रश्न गर्नैपर्छ ।

त्यसैगरी उनले पहिचानका सन्दर्भमा दिएको अभिव्यक्ति निकै खतरनाक छ । उनले  जात भनेको जागीर हो ?  भन्ने प्रश्न विशेष गरी आदिवासी जनजातिलाई लक्षित गरी सोधेका छन् । यसको राजनीतिक अर्थ के हो ? यसबारे उनीसँग जवाफ खोजिनैपर्छ । उनका यी अभिव्यक्तिले नेकपा (एमाले) आदिवासी जनजाति, मधेसीलगायत उत्पीडनमा पारिएका समुदायको पहिचानलाई स्वीकार गर्न तयार छैन भन्ने देखिन्छ । यो एकल जातीय राज्यलाई निरन्तरता दिने अर्को षड्यन्त्र हो ।

पहिचानसहितको संघीयताबारे ठूला दलका नेताहरुले भ्रम फैलाइरहेका छन् । जातीय राज्यको नाम दिएर उनीहरु जातीय विद्वेष फैलाउन उद्यत छन् । सामाजिक सद्भाव त्यतिबेला मात्रै सम्भव छ जतिबेला सबै जाति, भाषा, वर्ग र समुदायले समाज समान हैसियतमा आत्मसम्मानपूर्वक बाँच्न पाउँछन् । त्यस्तो सद्भावयुक्त समाज बहिष्करणमा पारिएका समुदायले गरेको अपेक्षा हो । तर, यहाँ सामाजिक सद्भावको नाममा जातीय राज्यको हवाला दिँदै सत्ताधारी दल जनताबीच नै फाटो ल्याउने काममा उद्यत छ । यसको अर्थ अहिलेको बनिबनाउ एकल जातीय राज्यकै निरन्तरता कायम गर्नु हो । त्यसैले यस्तो भ्रम चिर्ने काममा पहिचान पक्षधर शक्ति सशक्त ढंगले लाग्नुपर्ने आवश्यकता छ ।

अहिले एउटा बहस २०४७ सालको संविधान वा अन्तरिम संविधानलाई नै नयाँ संविधानका रुपमा जारी गर्ने हर्कत सुरु भएको छ । राज्य पुनर्संरचनाका आधारभूत मान्यताविपरीत, बहिष्करणमा पारिएका समुदायले खोजेको आत्मसम्मानसहितको स्वायत्तता, स्वशासन र समृद्ध जीवनको परिकल्पनाविपरीत शासक जाति र समुदायको सत्ता, सम्पति र शक्ति जोगाउने यो प्रपञ्चको सशक्त प्रतिकार आन्दोलनले गर्नुपर्छ । नेपाली जनताले आन्दोलनमार्फत अभिव्यक्त गरेको अधिकारको अभिलाषालाई सम्बोधन गर्न नसक्ने संविधानको काम छैन ।

यतिबेलाको अर्कोे महत्वपूर्ण आवश्यकता भनेको बहिष्करणमा पारिएका समुदायबीचको एकत्व नै हो । समानुपातिक समावेशी, धर्मनिरपेक्षता, समानुपातिक निर्वाचन प्रणाली, उत्पीडित समुदायको अधिकार स्थापित गराउन बहिष्करणमा पारिएका सबै समुदायले एकीकृत संघर्ष गर्नुपर्छ । नेपालमा कुनै पनि उत्पीडित समुदाय एक्लै संघर्ष गर्न त सक्छन्, तर एक्लै भने मुक्त हुन सक्दैनन् । वर्तमान हिन्दू सामन्तवादी राज्यसत्ताको अन्त्य नगरेसम्म, शोषणमूलक र विभेदकारी संरचनालाई नबदलेसम्म, राज्यसत्तामा समान हैसियत र हिस्सेदारी प्राप्त नगरेसम्म समग्र उत्पीडनमा पारिएका समुदायको मुक्ति हुनसक्दैन । त्यसैले संविधानसभाभित्र र बाहिर पनि बहिष्करणमा पारिएका समुदायको एकीकृत आन्दोलन अगाडि बढाउन ढिला गर्नु हुँदैन । संविधानसभाको यो ऐतिहासिक अवसरलाई बहिष्करणमा पारिएका समुदायले आफ्नो अधिकार स्थापित गर्न जसरी भए पनि प्रयोग गर्नुपर्छ ।

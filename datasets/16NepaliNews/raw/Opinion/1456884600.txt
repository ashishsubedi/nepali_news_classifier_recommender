
﻿०४५ सालको नाकाबन्दीपछि नेपाल–भारत सम्बन्ध सबैभन्दा जटिल र संवेदनशील मोडमा पुगेको समयमा आशा र आशंकाबीच सम्पन्न प्रधानमन्त्री केपी ओलीको ‘राजकीय’ भारत भ्रमण अपेक्षाकृत सफल नभएपछि ‘असमझदारी’ कायमै रहेको देखिन्छ । संविधानसभाबाट नयाँ संविधान जारी भएपछि नेपाल र भारतबीच आकस्मिक रूपमा गम्भीर कूटनीतिक ‘असमझदारी’मात्रै सिर्जना भएको थिएन, कूटनीतिक संवादहीनता र रिक्तता नै सिर्जना भएको थियो । विशेषगरी तराई र मधेसकेन्द्रित दलहरूको सीमानाका अवरोधलगायत तराईकेन्द्रित आन्दोलन तथा भारतले सो आन्दोलनलाई ‘परोक्ष’ रूपमा समर्थन गर्दै ‘अघोषित’ नाकाबन्दी गरेपछि नेपाल र भारत सरकारबीच गैरकूटनीतिक शैलीमा शृंखलाबद्ध ‘वाक्युद्ध’ नै चलेको थियो । तर, संविधान जारीपछि आकस्मिक र रहस्यमय रूपमा भएको ‘अघोषित’ नाकाबन्दी ओली भ्रमणको पूर्वसन्ध्यामा सोही आकस्मिक र नाटकीय शैलीमै खुलेपछि ओलीको बहुप्रतीक्षित भारत भ्रमणको साइत जुरेको थियो ।
ओलीलाई स्वागतार्थ इन्दिरा गान्धी विमानस्थलमा विदेशमन्त्री आउनु, भ्रमणलाई भारतले उच्च प्राथमिकता दिएर राजकीय सम्मान दिनु, अति विशिष्ट पाहुनालाई मात्र राखिने राष्ट्रपति भवनमा ओलीको मुकाम हुनु तथा भारतीय प्रधानमन्त्री नरेन्द्र मोदीसँग करिब ४० मिनेट एकल बैठक हुनु जस्ता घटनाका आधारमा विश्लेषण गर्दा भ्रमण फलदायी हुने अपेक्षा गरिएको थियो । शरद ऋतुको पूर्वसन्ध्यामा चिसिएको सम्बन्ध वसन्त ऋतुको आगमनसँगै भएको भ्रमणमा ओलीले नयाँदिल्लीमा न्यानो स्वागत पाए । तर, जति सकारात्मक र उत्साहजनक वातावरणमा भ्रमण प्रारम्भ भएको थियो, त्यति नै निराशाजनक र नकारात्मक सन्देशसाथ अन्त्य भयो । यद्यपि भ्रमणबाट असमझदारी अन्त्य भएको दाबी गर्दै सम्बन्ध नयाँ उचाइमा पुगेको सगौरव घोषणा ओलीले आफ्नै ‘शैली’मा नयाँदिल्लीमै गरेका थिए । तर, सरकार प्रमुख तहमा हुने औपचारिक भ्रमणमा संयुक्त वक्तव्य प्रकाशित गरिने नियमित र सामान्य कूटनीतिक परम्पराविपरीत ‘राजकीय’ भ्रमणको अन्त्यमा ‘अर्थपूर्ण’ रूपमा संयुक्त वक्तव्यसमेत प्रकाशित नभएपछि ‘उच्च’ प्राथमिकता पाएको भ्रमणको उपलब्धि न्यून भएको छ ।
सकारात्मक पक्ष
संविधान जारीपछि नेपाल–भारतबीच सिर्जित असमझदारी हटाएर हार्दिक र घनिष्ट सम्बन्ध स्थापित गर्ने एकसूत्रीय कार्यसूचीसाथ नयाँदिल्ली गएका ओली आफ्नो उद्देश्यमा आंशिक रूपमा सफल रहे । बहुचर्चित भ्रमण अपेक्षाकृत सफल नभए पनि संविधान जारी भएपछि प्रारम्भ भएको कूटनीतिक ‘वाक्युद्ध’ कूटनीतिक संवादमा परिणत भएको छ । त्यसैले मधेस आन्दोलन र ‘अघोषित’ नाकाबन्दीपछि सिर्जना भएको कूटनीतिक रिक्तता र संवादहीनता यस भ्रमणपछि अन्त्य भएको छ । कूटनीति भनेकै निरन्तर संवाद हो । त्यसैले कूटनीतिक संवादमार्फत असमझदारी अन्त्य गरी आत्मीयतामा रूपान्तरण गर्ने सम्भावनाको संघार उघारेको छ । ‘अघोषित’ नाकाबन्दीका कारण मोदी सरकार भारतमै आलोचित, नेपालमा भारतविरोधी भावना सशक्त तथा अन्तर्राष्ट्रिय मञ्चमा भारतको कूटनीतिक छवि धुमिल भएपछि नेपालनीति पुनरावलोकन गर्ने मनस्थितिमा पुगेको भारतसँग नेपालले कूटनीतिक कौशल देखाएको अवस्थामा उक्त संघारले सकारात्मक परिणाम दिन सक्छ ।
नेपाल–भारत सम्बन्ध घनिष्ट, विशिष्ट, आत्मीय र अद्वितीय हुँदाहुँदै पनि समस्यारहित छैन । इतिहासको विशिष्ट कालखण्डमा सम्पन्न केही यस्ता सन्धि–सम्झौता र समझदारी छन्, जुन एक्काइसौँ शताब्दीमा दुई सार्वभौमसत्ता सम्पन्न देशबीच हुने समान प्रकृतिका छैनन् । १९५० को शान्ति तथा मैत्रीलगायत केही सन्धि असमान भएको तर्क गर्दै ती असमान सन्धि पुनरावलोकन गर्न नेपालले माग गर्दै आइरहेको थियो । त्यसैले नेपालको मागअनुरूप १९५० को सन्धिलगायत नेपाल र भारतबीचका सबै सन्धि–सम्झौता र समझदारीको अध्ययन, अनुसन्धान तथा समीक्षा गरी पुनरावलोकन गर्न गत वर्ष मोदीको नेपाल भ्रमणको क्रममा सहमति भएको थियो । सोही सहमतिअनुरूप नेपालले प्रबुद्ध व्यक्ति समूह गठन गरेपछि भ्रमण अवधिमा भारतले पनि घोषणा गर्नु सकारात्मक पक्ष हो । यद्यपि नेपाल–भारतबीच यति जटिल, विवादास्पद र संवेदनशील विषय छन् कि ती समूहले मात्रै त्यस्ता जटिल विषयको निरूपण गर्ने सम्भावना छैन । यदि नेपाल र भारत दुवै सो सहमतिप्रति इमानदार छन् भने सकारात्मक वातावरण सिर्जना भएको छ ।
नेपालले दुई दशकदेखि माग गर्दै आएको फुलबारी–बंगलाबन्द र विशाखापटनम् बन्दरगाहबारे सहमति हुनु व्यापार र वाणिज्यका दृष्टिले उल्लेखनीय उपलब्धि हो । फुलबारी–बंगलाबन्द र विशाखापटनम् बन्दरगाह प्रयोगको सुविधा पाएपछि नेपालको अन्तर्राष्ट्रिय व्यापार सहज र सरल मात्रै होइन, व्यापार र वाणिज्यको लागत पनि न्यून हुनेछ । यसले नेपालको भारतसँगको व्यापारघाटा न्यूनीकरण गर्न योगदान गर्नेछ भने तेस्रो मुलुकसँगको व्यापारलाई प्रोत्साहित गर्नेछ ।
असफल पक्ष
भ्रमणले ‘उच्च’ प्राथमिकता त पायो तर सामान्य कूटनीतिक अभ्यासअनुरूप राजकीय भ्रमणको अन्त्यमा संयुक्त वक्तव्यसमेत जारी हुन सकेन । यदि भ्रमण सफल र फलदायी भएको भए दस्ताबेजीकरण वा अभिलेखीकरण गर्न संयुक्त वक्तव्य प्रकाशित गरिन्थ्यो । संयुक्त वक्तव्यका लागि नेपाली पक्षले अधिकतम प्रयास गर्‍यो । तर, भारतीय पक्षले रहस्यमय रूपमा संयुक्त वक्तव्य प्रकाशित गर्न रुचि देखाएन । भारतको त्यस्तो अरुचि कूटनीतिक दृष्टिले ‘अर्थपूर्ण’ छ । मोदीले संयुक्त पत्रकार सम्मेलनमा नेपालको संविधानको प्रशंसा गरे । तर, सो प्रशंसा गरिएको संविधानको औपचारिक रूपमा स्वागत गर्न असहमत भएपछि भारतको अन्तर्विरोधपूर्ण मानसिकता तथा द्वैध कूटनीतिको पनि पर्दाफास भएको छ । यदि संयुक्त वक्तव्य जारी गर्न भारत तयार थिएन भने राजकीय भ्रमणमा किन आमन्त्रण गरियो ? यो भारतको गहन कूटनीतिक कमजोरी हो । यो कूटनीतिक कमजोरी मात्रै हो कि भारतको नियत नै यस्तै हो ? भन्ने गम्भीर प्रश्न खडा भएको छ ।
अर्कातिर ओली प्रमण्डलले भ्रमण फलदायी बनाउन जति गम्भीरता तथा संवेदनशीलतापूर्वक गृहकार्य गर्नुपथ्र्यो, गरेन । मोदीले सार्वजनिक रूपमा प्रशंसा गरेको संविधानलाई स्वागत गर्न भारतीय पक्षलाई सहमत गराउन नसक्नु नेपाली पक्षको कूटनीतिक कमजोरी हो । संविधान र नाकाबन्दीप्रति नेपाली र भारतीय दृष्टिकोण समान हुन नसकेका कारणले संयुक्त वक्तव्य प्रकाशित नभएको समाचार सार्वजनिक सञ्चार माध्यममा आए । यदि सो समाचार सत्य हो भने यो नेपाल र भारत दुवै देशका लागि कूटनीतिक ‘लज्जा’को विषय हो ।
मोदीसँग एकल संवादपछि ओलीले जंगी ‘शैली’मा पत्रकार सम्मेलनमा असमझदारी हट्यो, अब नेपाल–भारत सम्बन्ध नयाँ सिराबाट अघि बढ्छ भनी दृढतापूर्वक घोषणा गरे । तर, ओलीको सो घोषणाप्रति ‘डिप्लोम्याटिक रेसिप्रोसिटी’ भएन । हैदरावाद हाउसमा आयोजित उक्त पत्रकार सम्मेलनमा ओली र मोदीको ल्यांग्वेज र बडील्यांग्वेजमा औपचारिकता र शिष्टता थियो । तर, उनीहरूबीच आत्मीयता र स्वाभाविक ‘केमेस्ट्री’ थिएन ।ओली र मोदीबीचको एकल संवाद सकारात्मक नभएको प्रतिबिम्ब पत्रकार सम्मेलनमा झल्किन्थ्यो । संयुक्त वक्तव्य प्रकाशित नहुनुको रहस्य पनि सोही हुन सक्छ ।
ओली र मोदीबीच स्वाभाविक ‘केमेस्ट्री’ नभएको मात्रै होइन, भ्रमण अवधिमै विदेशमन्त्री स्वराज र विदेशसचिव एस जयशंकरले ओलीको अभिव्यक्तिप्रति कूटनीतिक शैलीमा ‘अर्थपूर्ण’ प्रतिवाद गरेका थिए । नेपालको संविधान र मधेस आन्दोलनबारे ओलीप्रति आश्वस्त हुन नसकेको संकेत गर्दै सीमांकन निर्धारण गर्ने राजनीतिक संयन्त्रको क्षेत्राधिकार र मधेसकेन्द्रित दलहरूको सहभागिताबारे स्वराजले सार्वजनिक रूपमै चासो राखेकी थिइन् । यसैगरी ओली–मोदी पत्रकार सम्मेलनलगत्तै विदेश मन्त्रालयमा हतारमा आयोजित पत्रकार सम्मेलनमै सचिव जयशंकरले ‘पर्ख र हेर’ को नीति अख्तियार गर्ने संकेत गरेका थिए । वामपन्थीको वर्चस्व रहेको ओली सरकारको चीनसँगको सम्बन्ध र मधेसप्रतिको दृष्टिकोणबारे पूर्ण रूपमा आश्वस्त हुन नसकेको कूटनीतिक सन्देश भ्रमण अवधिमै दियो । होइन भने तर, यद्यपि, किन्तु, परन्तु जस्ता आशंकाबोधी शब्द उल्लेख गरी पूरक सुझाब दिनु आवश्यक थिएन । त्यसैले औपचारिकता र कूटनीतिक शिष्टताका लागि जेसुकै अभिव्यक्ति दिए पनि संविधान र मधेसप्रतिको धारणा मौलिक रूपमा परिवर्तन भएको देखिएन । काठमाडांैसँग कूटनीतिक सम्बन्ध सुधार गर्ने तर मधेस ‘कार्ड’लाई पनि जीवितै राख्ने रणनीति भारतले अख्तियार गरेको देखिन्छ ।
भारतका प्राथमिकता
सुरक्षा तथा सामरिक सम्बन्ध, व्यापार तथा वाणिज्य, प्राकृतिक स्रोत–साधनको उपयोग तथा विकास र नेपालमा भारतीय प्रभाव विस्तार, भारतका स्थायी स्वार्थ, उच्च प्राथमिकता र दीर्घकालीन रणनीतिक योजना हुन् । यस भ्रमणका क्रममा पनि भारतका ती स्वार्थ, प्राथमिकता र रणनीतिक योजना स्पष्ट रूपमा प्रतिबिम्बित भए । मोदीले पत्रकार सम्मेलन प्रारम्भमै ‘भारतको सुरक्षा नेपालको स्थायित्वसँग गाँसिएको’ भनी नेपाल–भारत सम्बन्धलाई सुरक्षा अवधारणाबाट परिभाषित गर्ने प्रयास गरे । गहन सामरिक आयाम अन्तर्निहित मोदीको सो कूटनीतिक सन्देश सांकेतिक तर अर्थपूर्ण छ । मोदीको उक्त कूटनीतिक शैलीको सामरिक आयामको समीचिन मीमांशा गर्दा नेपालको भूराजनीतिक तथा सामरिक संवेदनशीलता कति उच्च र जोखिमपूर्ण छ भन्ने वास्तविकताको पुनर्पुष्टि भएको छ ।
नेपालको सामरिक संवेदनशीलता यति उच्च छ । तर, चासोप्रति भारतलाई आश्वस्त तुल्याउन असफल भएको देखिन्छ । करिब ६ महिनादेखिको मधेस आन्दोलन र चार महिनादेखिको ‘अघोषित’ नाकाबन्दी हुँदा करिब १८ सय किलोमिटर लामो खुला सिमाना भएकाले सीमापार क्षेत्रमा वाञ्छित र अवाञ्छित गतिविधि भएका छन् । त्यस्ता गतिविधिले नेपाल–भारत दुवै देशलाई आन्तरिक तथा बाह्य सुरक्षा चुनौती थपिएका छन् । तर, उक्त जटिल कार्यसूचीमाथि भ्रमणका क्रममा सार्थक छलफलसमेत भएन ।
नेपालका प्राथमिकता
नेपाल–भारत सम्बन्ध केवल कूटनीतिक तहमा मात्रै होइन, जनस्तरमा अझ हार्दिक, आत्मीय र भावनात्मक छ । तर, जति आत्मीय र भावनात्मक सम्बन्ध छ, उति नै समस्या र विवाद पनि नभएका होइनन् । सीमा विवाद, १९५० को सन्धि, सीमापार अपराध नियन्त्रण, व्यापार घाटा, बाढी नियन्त्रणजस्ता सदाबहार कार्यसूची छन् भने भूकम्पपछिको पुनर्निर्माण, नाकाबन्दी तथा पेट्रोलियम पदार्थको सहज आपूर्ति, जलस्रोतको विकास, भारतीय लगानीजस्ता नेपालका उच्च प्राथमिकताका कार्यसूची पनि थिए । नेपालमा ४० प्रतिशत प्रत्यक्ष वैदेशिक लगानी भारतको छ भने भारतसँग ६६ प्रतिशतभन्दा बढी व्यापार भारतसँगै हुन्छ । आत्मनिर्भर अर्थतन्त्रको विकास गरी राष्ट्रिय स्वाधीनताको संवर्धन गर्ने दृष्टिले केही ठोस पहल गर्नुपर्ने घडीमा न्यून प्राथमिकताका सचिवस्तरमा गरिने सहमतिपत्रमा हस्ताक्षर गरी भ्रमण सफल भएको झ्याली पिट्दै प्रधानमन्त्रीको टोली काठमाडौँ फर्कियो । सायद आर्थिक तथा विकास साझेदारीका दृष्टिले कुनै उल्लेखनीय उपलब्धि नहुने पूर्वाभाष भएरै होला तर कुनै ‘सपिङ लिस्ट’ लिएर भारत नगएको स्पष्टीकरण ओलीले दिएका थिए । तर, ‘उच्च’ प्राथमिकता प्राप्त राजकीय भ्रमणमा द्विपक्षीय कूटनीतिक, आर्थिक, व्यापारिक, सामाजिक, सांस्कृतिक विषयमा गहन छलफल र संवाद नहुनु विडम्बना हो । त्यसैले नेपालले न भ्रमणका कार्यसूची प्राथमिकताका आधारमै निर्धारण गर्‍यो, न निर्धारण गरिएका कार्यसूचीमै उपलब्धि हासिल गर्‍यो ।
निष्कर्ष
वैदिककालदेखि नै सत्ता र शक्तिको केन्द्र मानिने हस्तिनापुरमा अवतरण भएदेखि आधुनिक सभ्यता र कलाको केन्द्र मानिने बलिउड ‘मायानगरी’ मुम्बईबाट स्वदेश फर्किने वेलासम्मका घटनाक्रम विश्लेषण गर्दा जुन उद्देश्य लिएर दलबलसहित भारत गएका थिए ओली, आंशिक र औसत उपलब्धि लिएर फर्किए । भारतीय पक्षको ल्यांग्वेज र बडी ल्यांग्वेजका आधारमा विश्लेषण गर्दा आंशिक निवारण भए पनि आंशिक आशंका भने जीवितै रहेको देखिन्छ । राजकीय भ्रमण गर्ने ओलीको अभीष्ट त पूरा भयो, तर भारतीय पक्षको अभिव्यक्ति र क्रियाकलाप विश्लेषण गर्दा अहिले पनि ‘डिप्लोम्याटिक डिफिसिट’ र ‘ट्रस्ट डिफिसिट’ कायमै रहेको देखिन्छ । गंगाको पवित्रता र हिमालयको अखण्डतासँग सांकेतिक रूपमा तुलना गर्दै मोदीले नेपाल–भारत सम्बन्धको अर्थपूर्ण पदावलीसहित व्याख्या गरेका थिए । मानव सिर्जित प्रदूषणका कारण गंगाको पवित्रता त कायम रहेन, हिमालयको अखण्डता कति अटल रहला ? सायद नेपाल–भारत र नेपाल–चीन सम्बन्धको कसीले निर्धारण गर्ला !(सामरिक तथा सुरक्षा मामिलाका शोधार्थी वाग्ले बेलायतको बर्मिङ्घम विश्वविद्यालयका रिसर्च फेलो हुन्)

﻿- दिया चन्द

तिमीलाई बधाई छ । तिम्रो वर्षौदेखिको सपना साकार भएको छ । तिमी रमाउ । भोज गर । भतेर गर । पार्टी गर्न काठमाडौंमा प्यालेसहरु कम पर्लान, त्यसैले विराटनगर, पोखरा, हटौडा लगायत ठूला सहरहरुमा अहिले नै पार्टी प्यालेसहरु रिजर्भ गर । अनि आफ्ना सबै आफन्तहरुलाई निम्तो गर ।   तर, मेरो भर नपर । किनकि आफ्नो स्वाधीनताको युद्ध मैदानमा आफ्नो जीवससाथी गुमाएकी एक विधुवा नारी हुँ म । आफ्नो अधिकार र पहिचान माग्न खोज्दा छोराको बली चढाउनु परेकी नारी हुँ म ।    हुन त म जस्ता हजारौ नारीहरु छन यहाँ । अहँ, नारी मात्र होइन ।

 यहाँ विदुर पुरुषहरु पनि छन् । जसले स्वाधीनताको लडाइँमा सर्वस्व गुमाएका छन । तर, मेरो पीडा अलि भिन्न छ । जुन तिमीले कहिल्यै बुझ्न सक्दैनौ ।    म त्यही धर्तीपुत्री हुँ, जसका लागि असम्भव केही पनि छैन । बैसाख जेठमा तराईको गर्मी र त्यही गर्मीमा उर्लेर आउने विषालु सर्पको विषले म र मेरो परिवारलाई कहिल्यै डसेन । पहाडको कलकल बग्ने झरनासँगै कयौं पटक झरेकी छु म । तर, उसले मलाई कहिल्यै बगाएर समुद्रमा आँट्ने हिम्मत गरेन ।    हिमालका ती अलौकिक हिम श्रृङ्खलाहरु मेरा लागि घाम पानी छेक्ने छाप्रा नबनेका होइनन् ।

 तर, मानव भएर तिमीले आज मानवको संसार उजाड्यौ अनि कसरी रमाउ म तिम्रो खुसियालीमा ?    हो बरु आजैका मितिबाट मलाई तिम्रो मनपरि विरुद्ध पाइला चाल्न भने कसैले रोक्न सक्ने छैन ।    यही अव्यवस्थित, असन्तुलित शासन र सत्ताको जरा काट्न भनेर नै हिजो कयौ दिदी बहिनी विधुवा भए । कैयौ आमाहरुले सन्तान गुमाए । कैयौ दाजुभाइहरु बर्बाद भए । कति त अझै वेपत्ता छन । घाइते र अपाङ्गको त के कुरा भो र ? हिजोआज तिनै योद्धाहरुको सपना कुल्चेर हिड्ने तिमी गद्दार नभएर आखिर को हो त गद्दार ?    यदि चिल्ला कारमा सयर गर्न, आलिसान महलमा शयन गर्न र दर्जनौं व्यञ्जनको स्वाद चाख्नकै लागि तिमीले हिजोको वर्गसङ्घर्ष लडेका हौ भने धिक्कार छ  तिमी र तिम्रो त्यो आदर्शलाई ।

 म थुक्छु तिम्रो त्यो घृणित र तुच्छ सोचलाई । मलाई पछुतो यो कुरामा छ कि तिमीजस्ता माक्र्सवादको आवरण ओढेर आफ्नो व्यक्तिगत स्वार्थका लागि हिडेकाहरुसँग ज्यान बाजी थापेर मैले सहकार्य गरे ।    हो, तिमी गद्दार हौ । तिमीले हजारौ सहिदका सपनाको घाँटी रेटिदियौ आज । हेर हिजो सँगै त्यो मुक्तिको लडाइँमा हातमा हात र काँधमा काँध मिलाएर पाईलामाथि पाइला टेकी सुरक्षित साथ तिमीलाई यहाँसम्म लिएर आउने मेरै जीवनसाथी थिए । तर, अर्को मुक्तिको लडाइँमा आज तिमीले उनैको पिठ्युमा गोली ठोक्यौ र सम्मान विनाको नाम मात्रको सहिद बनायौ । किनकि अगाडि बढेर आमने सामने भएर प्रतिकार गर्ने हिम्मत तिमीमा थिएन । र पो लुकेर प्रहार ग& यौ । 

   त्यति मात्रै कहाँ हो र ? तिमीले भर्खर टुसाएको शान्तिको मुना समेत कुल्चेर सुकाइदियौ । मेरो नाबालक शिशु जसले आफ्नो बाबुको वीरतालाई देख्नै नपाएर, तिमी गद्दार हौ भनेर चिन्नै नपाइकन, ऊ पनि सहिद भयो केवल वेअर्थ र विना सम्मानको  ।    हो, तिनै जीवनसाथी र त्यही अवोध बालकको कृया गर्न बसेकी छु म । तर, तिमीले दक्षीणपन्थीहरुसँग मिलेर जनविरोधी संविधान घोषणा ग& यौ रे भन्ने खबर सुनिरहेको छु । म पत्याउन सकिन । जुन सिस्टरको विरुद्धमा हिजो हामीले हतियार बोकेका थियौ ।

 व्यक्तिगत चाहनाहरुको बली चढाएर भोक, तिर्खा र निन्द्रा, दुख, पीडा नभनिकन जङ्गल पसेका थियौ । आज त्यही सिस्टमको पक्षमा उभिएर तिमीले आज दीपावली मनाउन आह्वान गरेको सुन्दा म भित्रकी अर्की नारी ब्यूझिएकी छे ।   जुन अब कहिल्यै हत्या, हिंसा गर्नुहुन्न, अब देशमा सबै ठीक भइसक्यो अब हाम्रा पनि व्यक्तिगत इच्छा आकांक्षाहरु छन् । हामीले पनि सुखको स्वास फेर्न पाउनुपर्छ भनेर मौन बसेकी थिइ । हो, त्यही नारी अब विरङ्गना बन्न अभियान थाल्नुपर्छ भन्दै जुर्मुराइसकेकी छे । गद्दारहरुको एक एक हिसाब चुक्ता गर्नुपर्छ र फेरि एक पटक सबै राष्ट्रप्रेमी मनहरु एकजुट भएर डटेर लड्नुपर्छ भन्दै सल्बलाइसकेकी छे ।

त्यसैले कमरेड म दीपावली कसरी मनाऊँ ? म त तिनै सहिदहरुको किरिया सकेर रणभूमीको गोरेटो तय गर्न भनेर तयारी थाल्दैछु । तिमी मनाउ दिपावली । बरु दीपावलीमा पड्काउन पटाका र उज्यालो पार्न बिजुली चाहिन्छ भने म त्यो व्यवस्था गरिदिउला । बम, बारुद र मसाल जुलुश पठाएर ।    होइन भने तिमीले मेरो सर्वस्व स्वाहा पारेर मलाई नै दीपावली मनाउन निम्ता पठाउने दुस्साहस कसरी गर्न सक्यौ ? क्रान्तिकारीहरु कि त लड्छन कि सहिद हुन्छन भन्ने कम्युनिस्ट क्रान्तिकारीहरुका महान आदर्श चे ग्वेभाराकी बहिनीको भनाई तिमीले बिस्र्यौ क्यारे ? म मेरो व्यक्तिगत स्वार्थका लागि सहिदहरुको सपना तुहाउन सक्दिन । महान् जनयुद्धका वेपत्ता परिवारका मनमा लागेको घाउहरुमा माथि फेरि घाउ थुपार्न सक्दिन । हजारौं अपाङ्गहरुको आत्मसम्मानमा लागेको ठेसलाई नजरअन्दाज गर्न सक्दिन ।

 हो, उहाँहरु सबैको त्यो साझा सपना साकार गर्न म पुनः सार्वजनिक जीवन जिउन तयार छु । आफ्ना सबै व्यक्तिगत इच्छा, चाहनाको आहुती दिएर अघि बढ्छु तिमी दीपावली बनाऊ । मेरो शुभकामना छ, आजको यो तिम्रो खुसीको दीपावली भोलि शोक सभामा परिणत नहोस ।   तर, यति चाही विचार गर कि तिम्रा पनि दाजुभाई दिदीबहिनी होलान । आम नेपालीको विश्वासप्रति तिमीले गरेको कुठाराघातको बेली विस्तार भोलि उनीहरुले थाहा पाए भने उनीहरुभित्र पनि म भित्र जस्तै अर्को विद्रोही मानव नजन्मिएला भन्ने ग्यारेन्टी के ?


﻿   - हस्तबहादुर  के.सी.

  

   आए मोदी छाती फूल्याउँदै
    खुला हात लिएर
    गए मोही छाती खुम्चाउँदै
    मुठ्ठी बन्द गरेर !
    आए मोदी नेपालका
    नदीनाला र जलविद्युत किन्ने भनेर
    गए मोदी रित्तो हात लिएर हलाउँदै
    आए मोदी दलालहरुलाई हौस्याउँदै
    गए मोदी एक अर्ब दिने
    उधारो आश्वासन बाँढेर
    आए मोदी रित्तो हात हल्लाउँदै
    गए मोदी रित्तो हात हल्लाउँदै
    गए मोदी दलालहरुलाई पिठ्यूँ फर्काउँदै
    खुबै आशा गरेका दलालहरुले
    मोदीले के के दिन्छ भनेर
    मख्ख परेका थिए
    तर, फर्के मोदी
    आफ्ना दलालहरुलाई जिल्लाराम पारेर
    फर्के मोदी आफ्ना दलालहरुलाई अह्राउँदै 
    ४५ दिन पछि नेपालका नदीनालाहरु 
    आफ्नो देशलाई बेच्नु भनेर
    फर्के मोदी धन्यवाद दिँदै
    प्रचण्ड बाबुरामलाई
    आफ्नो दलाल बनेकोमा
    फर्के मोदी आतंकित बनेर
    नेकपा   माओवादीले क्रान्तिको तयारी गरेको देखेर
    फर्के मोदी
    आफ्ना दलालहरुलाई जिल्लाराम पारेर
    फर्के मोदी दलालहरुलाई ट्वाँ पारेर ।

 मोदी अर्थात नरेन्द्र मोदी भारतीय प्रधानमन्त्री हुन् । उनी प्रधानमन्त्री बनेको करीब तीन महिना मात्रै भएको छ । उनले पहिलो भ्रमण भुटानको गरेका थिए भने दोश्रो विदेश भ्रमण नेपालको गरेर हिजो मात्र स्वदेश फर्केका छन् । मोदी भारतीय प्रधानमन्त्री मात्र नभएर भारतीय विस्तारवादीका नयाँ शासक पनि हुन् । उनले करीब एक अरब भन्दा बढी भारतीय जनताहरुलाई छक्क तुल्याउँदै प्रधानमन्त्री बन्न सफल भएका थिए र इतिहास मै भारतीय इन्द्रा काँग्रेसलाई नराम्ररी पराजित गरेका थिए । भारतीय इन्द्रा काँग्रेसको परिवारवाद, फरियावाद, नातावाद, कृपावाद, घुस, भ्रष्टाचार, कमिसनतन्त्र, चोरी, डकैती, बलात्कार, असुरक्षा र नालायिकीपनको फाइदा उठाउँदै भारतीय जनता पार्टी (भाजपा) लाई निर्वाचन जिताउन सफल भएकाथिए । मोदीको उदयले भारतमा इन्द्रा काँग्रेसको युग सिद्धिएको विश्लेषण गर्ने भारतीय राजनीतिक विश्लेषकहरुको कमि थिएन । अर्थात् मोदी दक्षिण एशियामा नयाँ शैलीका साथ उदाएको चाहि साँचो हो ।

दिल्लीले नेपालका लागि मोदीको भ्रमणको कार्यसूची करीब एक महिना पहिले नै प्रकाशित गरिसकेको थियो । त्यसपछि नेपाल स्थित भारतीय विस्तारवादका नेपाली, नेकपा एमाले लगायतका दलालहरु निकै सलबलाएका थिए असार, साउनका जंगलका जुका सलबलाए झैं गरेर । भारतले एक महिना पहिले नै अपर कर्णालीको पिडिए  सम्झौता र सम्रग उर्जा व्यापार सम्झौता  गर्ने प्रस्ताव  नेपालको आफ्नो कठपुतली सरकारलाई पठाइएको थियो । त्यो प्रस्ताव प्राप्त गरेपछि सत्तारुढ नेपाली काँग्रेस र एमाले निकै सलबलाएका थिए र भारतले तय गरेको सबै सम्झौताहरु पारित गर्ने उद्देश्यले कम्मर कसेर लागेका थिए । काँग्रेस एमाले विशेष गरी एमाले अपर कर्णाली लगायत नेपालका नदीनालाहरु भारतलाई बेच्न लालयित भएको थियो । महाकाली नदी बेच्दा खेरी मनग्यै कमिशन पाएको एमाले अहिले कर्णाली लगायत नेपालका महत्वपूर्ण नदीनालाहरुलाई भारतलाई बेच्दा ठूलै कमिशन आउने आशाले मुख बाएर बसेको थियो । आमाले ल्याएको चारो खानलाई मुख बाएर फरफराइरहेका चरा चुरंगीका चल्लाहरु झैं गरेर । तर मोदीले नेपालको एउटा खहरे खोला समेत किन्न नपाएर फर्केपछि ती दलालहरु अहिले जिल्लाराम बन्न पुगेका छन् ।

मोदीको नेपालको भ्रमणको दिन नजिकै गर्दा यहाँका दलाल शासकहरुले मोदीलाई खुसी तुल्याए धेरै झर्छकि भन्ने आशाले काठमाण्डौं शहरका बाटाहरु रङ्ग्याउने, संविधान सभा भवन, सिंहदरबार, राष्ट्रपति भवन र मोदी बस्ने निश्चित गरिएको होटेल समेतका भित्ता रङ्ग्याउने, कार्पेटहरु नयाँ नयाँ फेर्ने, पानी धाराहरु सफा गर्ने र ती ठाउँहरुमा बासनादार अत्तर छर्कने काममा करोडौं रकम खर्च गरेका थिए ।

 अर्कोतिर नेकपा   माओवादी र उसले नेतृत्व गर्दै आएको ३३ दलीय राष्ट्रिय राजनीतिक मोर्चाले मोदीको नेपालको भ्रमणका क्रममा ती कुनै पनि राष्ट्रघाती सन्धि सम्झौता नगर्न कठपुलती सरकारलाई चेतावनी दिँदै सडक आन्दोलन समेत प्रदर्शन गरेर मुलुकलाई सचेत तुल्याउँदै आएको थियो । तर दाललहरु भने लाजै नमानीकन सबै प्रस्तावित सन्धि सम्झौताहरु पारित गर्ने तयारीमा जुटेको थियो । तर राष्ट्रघाती काँग्रेस, एमालेका ती सबै सपनाहरु फुस्सा साबित भए । नेकपा   माओवादीले दलालहरुको राष्ट्रघाती, जनघाती क्रियाकलापका सन्दर्भमा डटेर विरोध गर्दै आयो । आजका नेपाली जनता इतिहासमा कोशी, गण्डकी, महाकाली बेच्ने बेलाका जस्ता छैनन् । नेपाली जनताको चेतनास्तर अहिले धेरै माथि उठिसकेको छ । नेपाली जनताको विरोधलाई छेक्न नसकिने ठहरमा पुगेर भारतीय विस्तारवाद र नेपाल स्थित उसका दलालहरु एउटा पनि सम्झौता सम्पन्न गर्न नसकेर जिल्लाराम परेका छन् र ४५ दिन पछि सम्पन्न गरिने छ भन्ने उधारो आश्वासन बाँढेर लाज छोप्दै छन् अहिले । केही सीप नचल्ने भएपछि मोदीले एक अर्ब ऋण दिने खोक्रो र उधारो आश्वासन दिएर फर्केका छन् मोदी भारततीर । करीब ४२ करोड जनता भोकभोकै मरिरहेका देशका प्रधानमन्त्री नरेन्द्र मोदीले देलान र खाउँला भनेर चारो खोज्न गएकी चरा चल्लीहरु मुख बाएर फरफराई पर्खाइमा बसिरहे झैं गरेका दलालहरुले मोदीले देलान् खाउला भन्नु मुर्खता मात्र नभए र उनीहरुकै बेइज्जत पनि हो ।


फरक यती मात्रै हो कि विगतका भारतीय विस्तारवादी शासकहरुले नेपालका आफ्ना दलालहरुलाई धम्क्याएर स्वार्थ पूर्ति गर्दै आएका थिए । तर अहिले मोदीले धम्क्याएर होर्ईन फकाई, फुल्याई हास्तै, खेल्दै, हात हल्लाउँदै भूलभूलैयामा नेपालका दलालहरुलाई नरम पाराले अफिम खाएका, लठ्ठीएका लठ्ठकहरु झैं बनाएर नेपालबाट आफ्नो स्वार्थ पूर्ति गर्ने नयाँ शैली अपनाएको देखियो । अर्कोतिर उसले दशवर्ष जनयुद्ध गरेर आएका प्रचण्ड, बाबुरामहरु शान्ति प्रक्रियामा आएर यहाँका दलालहरुसित सामेल भएकोमा धन्यवाद दिँदै नेपाली क्रान्तिको तयारी गरिरहेका नेकपा   माओवादी लगायतका क्रान्तिकारीहरुलाई धम्क्याएर पुरानै हैकमवादी ध्वाँस लगाउँदै फर्केका छन् मोदी । मोदीका ध्वाँसले कोहि पनि नेपालका क्रान्तिकारीहरु धम्किने वाला छैनन् । अब दलाल र दलालहरुका महाप्रभुहरुका दिनहरु गइसकेका छन् । अब तिमीहरुले पनि ख्याल गर्ने बेला आइसकेको छ ।

  

  

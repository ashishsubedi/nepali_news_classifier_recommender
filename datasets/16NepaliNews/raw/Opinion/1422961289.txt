
﻿श्याम श्रेष्ठ, (सभासद एवं नागरिक आन्दोलनका अगुवा)

पहिलो संविधानसभा नयाँ संविधान जारी नगर्दै बिघटन भएको धेरै भएको छैन, नेपालको दोश्रो संविधानसभा पनि अहिले गम्भीर संकटमा परेको छ ।

पहिलो संविधानसभा बिघटन हुनुको जरो कारण र पृष्ठभूमि के थियो भने यसमा अत्यधिक वामपन्थी बाहुल्यता र माओवादी नेतृत्व कायम थियो र यसभित्र रहेका प्रगतिशील शक्तिहरु र परिवर्तनकामी सभासदहरुले प्रशस्त मात्रामा प्रगतिशील अन्तर्वस्तु भएको नयाँ संविधानको मस्यौदा कोरेका थिए जुन कुरा यथास्थितिवादी सोच भएको तिनको नेतृत्वलाई र बिदेशी पुँजीवादी शक्तिलाई स्वीकार्य र पाच्य भएन ।

पहिलो संविधानसभामा प्रगतिशील परिवर्तनकामी राजनीतिक शक्तिहरु र सभासदहरु निकै बलवान स्थितिमा हुँदाहुँदै असफल हुनुको कारण यो थियो कि यसमा सबैभन्दा ठूलो दलको हैसियतले नेतृत्वदायी स्थितिमा रहेको राजनीतिक शक्ति यथास्थितिवादी शक्तिको तुलनामा आफ्नो उद्देश्यमा स्पष्ट र दृढ अनि काम कारवाहीमा ब्यवस्थित र एकतावद्ध हुन सकेन । ०६९ साल जेठ २ गते भइसकेको सहमतिबाट पछि हट्नु र जेठ १४ गते संविधानसभाको बैठक शुरु नै नगरी यसको बिघटनको घडी पर्खनु सामान्य भूल थिएन ।

पहिलो संविधानसभाका उपलब्धिहरु

पहिलो संविधानसभाका बिभिन्न बिषयगत समितिले कोरेको प्रारम्भिक मस्यौदामा प्रगतिशील अन्तर्वस्तुहरु रहेका थिए । तीमध्ये कैयन् सर्वसम्मत ढंगले पारित थिए भने कतिपय अत्यधिक बहुमतबाट । ऐतिहासिक महत्वका ती अन्तर्वस्तुहरु निम्नानुसार छन् :

नेपालको राजनीतिक प्रणाली समाजवादउन्मुख संघीय लोकतान्त्रिक गणतन्त्र हुने । राज्यका सबै अंगहरु जनसंख्याको बनोट मुताबिक समानुपातिक ढंगले समावेशी हुने । नेपालको अर्थतन्त्र लोककल्याणकारीे चरित्रको हुने । नेपालको हरेक नागरिकलाई नयाँ संविधानमा मौलिक हकका रुपमा विभिन्न अधिकारहरु रहने ।

पहिलो संविधानसभाका दोषहरु

यी उपलब्धिका बाबजुद नयाँ संविधानको मस्यौदामा धेरै दोषहरु पनि रहेका छन् । ती दोषहरु यस्ता छन्:

यसमा रहेको ठूलो दोष यो हो कि यति धेरै वामपन्थी बाहुल्यता भएको पहिलो संविधानसभाले कोरेको यो मस्यौदामा क्रान्तिकारी भूमिसुधारको लागि बाटो खोलिएको छैन ।

भूमिलाई राज्यको स्वामित्वमा ल्याइएको छैन । सामुदायिक हितका लागि राज्यले कानून नै बनाएर जमीनमाथि हदवन्दी लाउनसक्ने, हदवन्दीभन्दा बढी जमीन अधिग्रहण गर्न र वास्तविक जोताहाहरुमा बाँड्नसक्ने, भूउपयोगको नीतिअन्तर्गत खेतीयोग्य जमीन बाँझो राख्नेमाथि भारी कर र जरिवाना लाउनसक्ने संवैधानिक ब्यवस्था गर्न सम्भव थियो तर गरिएको छैन ।

जमीनको खण्डीकरण रोक्न र उत्पादकत्व बढाउन राज्यले कानून बनाएर उत्पादनमुखी सहकारी खेती, सामुहिक खेती र चक्लावन्दी प्रणालीलाई प्रोत्साहित गर्नसक्ने, जमीनको सामुदायिकरण गर्नसक्ने ब्यवस्था नयाँ संविधानमा गर्न सकिन्थ्यो जुन गरिएको छैन ।

ब्यक्तिगत सम्पत्ति र एकाधिकार पुँजीलाई निरकुंश ढंगले फुक्काफाल छोडिएको छ । । राज्यले सामुदायिक हितका लागि पूँजी र बजारमाथि नियमित निगरानी, नियन्त्रण र अनुगमन गर्नसक्ने ब्यवस्था संविधानमा प्रष्ट ढंगले गरिएको छैन । पूँजी र ब्यवसायमा एकाधिकार हुन नदिन सिण्डीकेट, ट्रस्ट वा कार्टेलको निर्माणलाई दण्डित वा निरुत्साहित गर्ने संवैधानिक ब्यवस्था गरिएको छैन । पुँजीगत प्रतिस्पर्धालाई अस्वस्थ र सामुदायिक हितबिरुध्द हुन नदिन राज्यले आर्थिक स्वतन्त्रतामाथि खास खास बेलामा हस्तक्षेप गर्नसक्ने र कतिपय मामलामा रोक लगाउन सक्ने संवैधानिक प्रावधान कार्य गरिएको छैन जबकि स्वीट्जरलैण्ड जस्तो पुँजीवादी मुलुकको संविधानमा समेत यस्तो ब्यवस्था गरिएको छ ।

जातीय समावेशीताको एजेण्डा यसमा परेको छ । तर, बर्गीय समावेशीताको एजेण्डा यसमा छुटेको छ । नागरिकताको मामिलामा महिलामाथि बिभेद गरिएको छ । अन्तरिम संविधानमा झैँ आमा र बाबुलाई बरोबरी हक र हैसियत दिइएको छैन, न त विदेशीसित विवाह गर्ने पुरुष र महिलालाई नै समान ढंगको ब्यवहार प्रदान गरिएको छ । संघीयतामा गइसकेपछि पनि अधिकार र राजस्वको स्रोत साधन जति फेरि पनि केन्द्रमै अति केन्द्रिकृत गरिएको छ । जनताबाट सिधै चुनिने प्रतिनिधिसभा र प्रदेशबाट बरोबरी संख्यामा चुनिने राष्ट्रिय सभालाई साझेदारी शासनको सिध्दान्त अन्तर्गत बरोबरी हक र हैसियत दिइएको छैन । स्थानीय निकायलाई धेरै हदसम्म अधिकारविहीन बनाइएको छ ।

नेपालका लागि धेरै आवश्यक सहमतीय शासन प्रणालीको ब्यवस्था यसमा गरिएको छैन । बहुमतीय शासन प्रणाली नेपालमा बारम्वार असफल साबित भए पनि फेरि पनि त्यही शासन प्रणालीमा लैजाने कार्य भएको छ । कुनै पनि गलत र भ्रष्ट ब्यक्ति जनप्रतिनिधि नहोस् भन्नाका लागि स्थानीय समुदायले उम्मेदवार दर्ता गर्ने नयाँ ब्यवस्था नयाँ संविधानमा गर्नु उपयुक्त हुने थियो । तर, त्यस्तो हुनसकेन ।

चुनिएका जनप्रतिनिधि भ्रष्ट र दायित्वबाट च्युत भए भने उसलाई कुनै पनि बेला बीचैमा निर्वाचक जनताले फिर्ता बोलाउने ब्यवस्था यसमा गरिएको छैन जुन हुनु नितान्त आवश्यक थियो । प्राकृतिक स्रोतको बाँडफाँड लगायत विदेशीसित भएका र गरिने कुनै पनि महत्वपूर्ण सन्धि सम्झौताहरु अनिवार्य रुपमा जनमत संग्रहबाट अनुमोदित हुनुपर्ने ब्यवस्था नेपालमा जरुरी थियो तर त्यसको ब्यवस्था पनि यो प्रारम्भिक मस्यौदामा पर्न सकेको छैन ।

नेपालको लागि ९७ हजारको स्थायी सेना आवश्यक नै छैन । कोहीसित पनि लड्नुपर्ने स्थिति नरहेको नेपालको लागि १५ देखि २० हजारको सेना पर्याप्त छ । परन्तु उमेर पुगेका स्वस्थ नागरिकहरुलाई सैन्य तालिम अनिवार्य बनाएर सेनाको साइज घटाएर सानो बनाउने र निर्वाचित संसद र सरकारप्रति उत्तरदायी बनाउने बाटो यसमा खोलिएको छैन । विश्वमा ब्राजिल, डेन्मार्क, स्विट्जरलैण्ड, फिनलैण्ड, नर्वे, इजरायल, दक्षिण कोरिया, उत्तर कोरिया, रुस, मेक्सिको, इरान, क्युवा, सिंगापुर, थाइलैण्ड, भियतनाम लगायत ६४ मुलुकमा यस्तो ब्यवस्था छ ।

यी दोष र सीमाहरुका वावजुद माथि भनिएका प्रगतिशील गुदी कुराहरुका कारण पहिलो संविधानसभाले कोरेको संविधानको प्रारम्भिक मस्यौदा जम्माजम्मीमा अहिलेसम्मका सबै संविधानभन्दा निकै प्रगतिशील छ । ती गुदी अन्तर्वस्तुहरु जस्ताको तस्तै नयाँ संविधानमा आएको खण्डमा नेपालको संविधान दक्षिण एसियाकै सबैभन्दा प्रगतिशील संविधान हुन सम्भव छ ।

सकारात्मक कुरो के भएको छ भने ठूलो जनदबाबका कारण दोश्रो संविधानसभाले पहिलो संविधानसभाले सहमतिमा टुंग्याएका सबै कुराको स्वामित्व लिएको छ । यसको तात्पर्य यथास्थितिवादी तत्वहरुबाट कुनै जालझेल भएन भने दोश्रो संविधानसभाले कोर्ने नयाँ संविधानमा पनि यि कुरा यथावत आउन सम्भव छ ।

तर, खराब कुरो के भएको छ भने दोश्रो संविधानसभाको बनोट पहिलो भन्दा धेरै बदलिएको छ । यसमा वामपन्थी बाहुल्यता घटेको छ र प्रगतिशील र परिवर्तनकामी शक्तिहरु पहिलेभन्दा कमजोर हुन गएका छन् । यसमा प्रगतिशील परिवर्तनलाई रोक्न वा उल्टाउन खोज्ने यथास्थितिवादी राजनीतिक नेतृत्व र शक्तिहरुको हालीमुहाली निकै बढेको छ । यसको असर दोश्रो संविधानले कोर्न लागेको नयाँ संविधानमा पर्न थालेको छ । पहिले हासिल भइसकेका उपलब्धिहरुलाई समेत अहिले एक एक गरी उल्ट्याउन खोजिँदैछ ।

उदाहरणका लागि, राज्यका सबै संरचनामा समावेशी समानुपातिकता पहिले सर्वसम्मत भइसकेको बिषय हो । तर नेपाली कांग्रेस र नेकपा एमालेले हालै पेश गरेको नौँ बुँदे प्रस्तावमा प्रत्यक्ष चुनाव प्रणाली अप्नाउन खोजिएको छ जसमा समावेशीताको उल्लेखसम्म गरिएको छ, समावेशी समानुपातिकतालाई संविधानतः बाध्यकारी बनाइएको छैन । यो खालको पुरानै चुनाव प्रणालीमा देश फेरि फर्कने हो भने अब बन्ने ब्यवस्थापिका २०४८ को जस्तै अत्यन्त असमावेशी चरित्रको हुन जानेछ । यसको सबैभन्दा ठूलो नकारात्मक असर महिला र दलित प्रतिनिधित्वमा पर्नेछ ।उनीहरुको प्रतिनिधित्व धेरै घटेर नाम मात्रको हुनजानेछ । मजदुर, किसान, दलित, जनजाति, मधेशी, मुस्लिम जस्ता बहिष्करणमा परेका बर्ग र समुदायको प्रतिनिधित्व पनि ओरालो लाग्नेछ ।

पहिचानका पाँच आधार र सामथ्र्यका चार आधारमा पहिलो संविधानसभामा सर्वसम्मति कायम भइसकेको हो । तर नौ बुँदे प्रस्तावमा सातवटा प्रदेशको प्रस्ताव गरिएको छ जसमध्ये अधिकांशमा अहिलेसम्म शासन गरिआएका ब्राम्हण क्षेत्री समुदायको मात्र बाहुल्यता कायम हुन जानेछ, अरुको बाहुल्यता अधिकांशमा सम्भव हुने छैन । घुमाइफिराइ यी प्रदेशहरु एकलजातीय नै बनाउन खोजिएका छन् जब कि नेपालको आवश्यकता सबै मुख्य मुख्य समुदायको आ आफ्नो बाहुल्यता र सघन बसोवास कायम भएको बहुजातीय प्रदेशको निर्माण हो ।

अल्पसंख्यकहरुको मुलुक हुनुको हैसियतले नेपालको जनसंख्याको बनोट नै यस्तो छ कि जे जसरी प्रदेश बनाए पनि नेपालमा एकलजातीय राज्य बनाउन सम्भव छैन । तर, एक प्रतिशतभन्दा ज्यादा जनसंख्या भएका मुख्य मुख्य समुदायको बाहुल्यता र सघन बसोवास भएको बहुजातीय प्रदेश बनाउन भने सम्भव छ । सबै अल्पसंख्यकका भाषा र संस्कृतिलाई समान हक र हैसियत प्रदान गरेर, शासन गर्ने, निर्णय गर्ने र कानुन बनाउने ठाउँमा उनीहरुको समावेशी समानुपातिक प्रतिनिधित्व सुनिश्चित बनाइ दिएर र उनीहरुको सघन बसोवास/बाहुल्यता रहेका स्थानमा अधिकारको अकेन्द्रीकरणमार्फत उनीहरुको स्वायत्तता तथा स्वशासन सम्भव बनाइ दिएर उनीहरुको पहिचानको आकांक्षालाई चित्तबुझ्दो ढंगले सम्वोधन गर्नु सम्भव छ ।

नेपालमा संघीयताले गर्नुपर्ने मुख्य कुरा नै यी तीनवटा कुरा हुन्: एक, सबैका भाषा र संस्कृतिलाई समान हक र हैसियत, दुई, शासन/प्रशासन/विधि निर्माणमा सबै अल्पसंख्यक समुदायको समावेशी समानुपातिक सहभागिता र तीन, स्वशासन र स्वायत्ततामार्फत अधिकार र स्रोत साधनको अकेन्द्रिकरण । तर सत्तारुढ राजनीतिक दलको प्रस्तावले नेपालको संघीयताको लागि आवश्यक यी तीनवटै मुख्य कुरालाई उल्टाउन खोजेको छ । माओवादीको प्रस्ताव मूलतः प्रदेशको जातीय नामाकरणमा मात्र केन्द्रित देखिन्छ तर संघीयताले गर्नुपर्ने मुख्य गुदी कुरोमा यो केन्द्रित देखिँदैन ।

परम्परागत वेस्टमिनिस्टर ढाँचाको बहुमतीय संसदीय प्रणालीले पैदा गरेको राजनीतिक अस्थिरता र असमावेशीता नेपाली राजनीतिको महारोग जस्तै भएको छ । हरेक बर्ष सरकार बदलिने र कुनै पनि सरकारले पुरा अवधि शासन गर्न नपाउने चरित्रको यो प्रणाली नेपालको लागि बारम्वार अफापसिद्ध भएको छ । तर, फेरि पनि उपरोक्त नौँ बुँदे प्रस्तावमा यही बहुमतीय संसदीय शासकीय स्वरुप प्रस्ताव गरिएको छ । यसले नेपाललाई राजनीतिक शासन प्रणालीका हिसाबले पुनः ०४७ सालतिरै फर्काउनेछ ।

बहुभाषिक नीति अघिल्लो संविधानसभामा सर्वसम्मत भइसकेको बिषय हो तर नौँ बुँदे प्रस्तावमा यसलाई पनि उल्टाएर संघीय तहमा एकल भाषिक नीति र प्रादेशिक तहमा त्रैभाषिक नीति हुने कुरो त्यसमा उल्लेख गरिएको छ ।
एनेकपा माओवादी र मधेशी दल लगायत ३० दलीय मोर्चाले प्रस्तुत गरेका नौँ बुँदे प्रस्तावमा पनि माथि उल्लेखित दोषहरु हटाउने प्रस्ताव आउन सकेको देखिँदैन । त्यसमा प्रस्तुत गरिएको जनताबाट सिधै चुनिएको राष्ट्रपति र संसदबाट चुनिएको प्रधानमन्त्री भएको द्वैतशक्तिकेन्द्रवाला शासकीय स्वरुपले पनि नेपालमा अन्तहीन ढंगले राजनीतिक अस्थिरता पैदा गर्ने सम्भावना देखिन्छ । यो नेपालका लागि उपयुक्त शासकीय स्वरुप होइन ।

अहिले दोश्रो संविधानसभा चरम संकटमा परेको छ किनकि एक बर्ष बितिसक्दा पनि विवादका बिषयमा सहमति कायम हुनसकेको छैन । संविधानसभा चार बर्षका लागि निर्वाचित भएको भए पनि दलहरु आफैले आफ्ना लागि ०७१ साल माघ ८ गतेको समय सीमा निर्धारण गर्नाको कारण पनि यो संकट नैतिक रुपमा प्रखर भएको छ । संकट यसकारण पनि पैदा भएको छ किनकि दोश्रो संविधानसभामा हाल सत्तारुढ दलहरुको अत्यधिक बहुमत भएकाले संख्याले पेलेर मतदानको प्रक्रियाबाट यि यथास्थितिवादी अन्तर्वस्तुहरुलाई नयाँ संविधानमा पार्ने र ०४७ सालको संविधान भन्दा थोरै सुधारिएको संविधान जारी गर्ने प्रयास पनि एकसाथ हुँदैछ ।

बहुमतका बलमा संविधान जारी गर्नु कानुनी हिसाबले वैध त हुनसक्छ, तर राजनीतिक हिसाबले जायज हुँदैन । किनकि शान्ति प्रक्रियाको मुख्य पक्षमध्ये कसैलाई पनि स्वीकार्य नहुने गरी संविधान जारी भयो भने त्यो संविधानले नयाँ बिषम द्वन्द्व निम्त्याउने र त्यो संविधान धेरैका लागि अस्विकार्य हुने स्थिति पैदा गर्नेछ । पहिले भइसकेका सहमति र उपलब्धिहरुलाई एक एक गरी उल्ट्याएर दोश्रो संविधानसभा कदापि सफल हुन सक्दैन ।

नेपाली जनताले खोजेको यथास्थिति होइन र प्रगतिशील परिवर्तन हो । जस्तोसुकै भए पनि एकथान संविधान होइन, माथि उल्लिखित दोषहरु सच्याइएको धेरैलाई स्विकार्य हुने समाजवादी र लोकतान्त्रिक अन्तर्वस्तु भएको प्रगतिशील संविधान हो ।

एक दशक लामो सशस्त्र द्वन्द्वबाट गुज्रेको नेपालको बर्तमान राजनीति र शासन ब्यवस्थालाई बाह्रबुँदे समझदारी, बिस्तृत शान्ति सम्झौता, अन्तरीम संविधानले निर्देशित गरेको छ । यसैको आलोकमा बिभिन्न समुदायसित यसबीच सहमति र सम्झौताहरु भएका छन् । नयाँ संविधानको मस्यौदा कोर्दा कमसेकम यी तीनवटा ऐतिहासिक दस्तावेज र सहमति सम्झौतामा ब्यवस्था भएको अन्तर्वस्तुभन्दा पछाडि फर्कने काम के उचित कदम हुन सक्छ ? चाहे संघीयताको कुरो गरौं, वा शासकीय स्वरुप र निर्वाचन प्रणालीको, हामी यी दस्तावेजमा भएको कुरा भन्दा पछाडि फर्कन सक्दैनौं । बरु माथि उल्लिखित दोष र सीमाहरु हटाउने दिशामा हामी ती दस्तावेजमा भएभन्दा अग्रगामी ढंगले अग्रसर हुनुपर्ने हो । तर, अहिलेको बिडम्वना के हो भने हामी चुनाव प्रणालीमा पनि अन्तरिम संविधानभन्दा पछि फर्कदैछौं । महिलाको नागरिकताको मामिलामा पनि र अन्य सवालमा पनि ।

अबको बाटो के हुन सक्छ ?

अब बन्ने नयाँ संविधानमा माथि उल्लिखित सहमतिबाट टुंगिसकेका प्रगतिशील अन्तर्वस्तुहरु जस्ताको तस्तै ल्याउने कुरामा मुख्य जोड दिइनु पर्छ । दोश्रो संविधानसभामा प्रगतिशील परिवर्तनका पक्षधरहरुको बाहुल्यता नरहेको हुनाले यसको मस्यौदामा पहिले सहमत भइसकेको प्रगतिशील अन्तर्वस्तुको भाषा परिवर्तन गर्ने र यसलाई अस्पष्ट, द्वीअर्थी वा भुत्ते बनाउने जोखिम चर्को छ । परिवर्तन चाहने सबै समुदायको ध्यान मस्यौदा समितिले र्को संविधानको अन्तिम मस्यौदाको भाषामा जानु आवश्यक छ ।

दोश्रो संविधानसभाले कोरेको नयाँ मस्यौदामा पहिलो संविधानसभाले कोरेको मस्यौदामा रहेका मुख्य दोषहरु हटाउने अधिकतम प्रयास अहिले पनि गरिनु पर्छ । तर त्यो प्रयास सफल हुन सकेन भने नयाँ संविधान नै पूरापूर अस्वीकार गर्ने अतिवादी भूल भने गरिनु हुँदैन । अहिलेको शक्ति सन्तुलनमा त्यस दिशामा एकतावध्द संघर्षबाट सकेजति हासिल गर्दै बाँकीको लागि संघर्ष जारी राख्ने नीति अपनाउनु पर्छ ।

दोश्रो संविधानसभामा संघीयताको विवाद समाधान गर्नका लागि कम्तीमा नौ प्रदेश मुख्य मुख्य समुदायको बाहुल्यता र यसको टिकाउपनको हिसाबले सहमतिको उचित बिन्दु हुनसक्छ । त्यो भन्दा थोरै प्रदेशमा सम्झौता गर्नु पर्र्दा सरोकारवालासितको सहमतिबाट प्रदेशभन्दा मुनि लक्षित अल्पसंख्यक समुदायको बाहुल्यता र सघन बसोवासको आधारमा अधिकारसम्पन्न स्वशासित र स्वायत्त उपप्रदेश वा स्वायत्त क्षेत्रको ब्यवस्था गर्नु अर्को उचित बिकल्प हुनेछ ।

प्रदेशको नामाकरणका लागि दुईवटा विकल्प उचित हुनसक्छन् :एक, पहिचानका पाँच सर्वसम्मत आधार ( कुनैको जातीय, कुनैको भाषिक, कुनैको भौगोलिक, कुनैको ऐतिहासिक र कुनैको सांस्कृतिक आधार)मा प्रदेशको नामाकरण गर्ने ।

दुई, प्रदेशको नामाकरणको जिम्मेवारी प्रदेश ब्यवस्थापिकालाई नै दिने ।

संघीय प्रदेशको सीमाको लागि बिषय विज्ञहरुको सीमा निर्धारण आयोग गठन गर्नु उचित हुनेछ जसले यही संविधानसभामा आगामी तीन महीनामा प्रतिवेदन बुझाउनेछ ।

शासकीय स्वरुपको विवाद अन्तका लागि भिटो अधिकारसहितको जनताबाट प्रत्यक्षरुपमा चुनिएको राष्ट्रपति/प्रधानमन्त्री र प्रतीकात्मक राष्ट्रपति भएको र सांसदभन्दा बाहिरका विज्ञहरुबाट बनेको सहमतीय समावेशी मन्त्रीपरिषद भएको शासकीय स्वरुप नेपालको लागि उपयुक्त विकल्प हुनेछ । यसले सापेक्षित रुपमा राजनीतिक स्थिरता पनि पैदा गर्नेछ र पेशेवर नेता तथा सभासदको स्थिति पनि समाप्त पार्नेछ । यसमा कार्यकारी प्रमुख निरंकुश नहोस् भन्नाका लागि दुईपटक भन्दा बढी एक ब्यक्ति कार्यकारी प्रमुख हुन नपाउने, उसमाथि महाअभियोग लाउन सकिने, संसदमा पार्टीको ह्विप नलाग्ने ब्यवस्था गर्न सकिन्छ ।

यसको विकल्पमा प्रधानमन्त्रीले संसद बिघटन गर्न नपाउने, दुई बर्ष नभइकन उनीमाथि अविश्वास प्रस्ताव राख्न नपाइने, सांसद मन्त्री हुन नपाउने र मन्त्रीमण्डल समावेशी हुनैपर्ने ब्यस्थासहित संघीय संसद र प्रादेशिक सांसदहरुले बहुमतबाट चुनिने प्रधानमन्त्रीको ब्यवस्था पनि नेपालको लागि राजनीतिक स्थिरता र समावेशीताका हिसाबले उपयुक्त बिकल्प हुनसक्छ ।

चुनाव प्रणालीको विवाद समाधान सम्वन्धमा प्रत्यक्ष र समानुपातिक दुबैका लागि आधा आधा हिस्सा भएको बन्द सूचीमा आधारित मिश्रित सदस्य समानुपातिक निर्वाचन प्रणाली नेपालको लागि उपयुक्त चुनाव प्रणाली हुनसक्छ । यसको बिकल्पमा हालकै जस्तो समानान्तर तर पछि क्रम बदल्न नपाइने ढंगको बन्द सुचीमा आधारित मिश्रित निर्वाचन प्रणाली उचित हुनसक्छ । यसमा प्रत्यक्ष र समानुपातिक दुबैतिर समावेशी समानुपातिकताई संविधानतः बाध्यकारी बनाइनु भने आवश्यक छ ।

नयाँ प्रगतिशील संविधान दोश्रो संविधानसभाबाट जारी गरी छोड्ने हो भने संविधानसभाभित्र र बाहिर रहेका सबै परिवर्तनकारी शक्तिहरु एकजुट हुनु र उनीहरुले सबैतिर एकतावध्द संघर्ष गर्नु यतिखेरको आवश्यकता हो । एकजुट हुन सकेमा त्यो शक्ति कुनै पनि हिसाबले सानो हुने छैन ।

पाखा परेका सबै समुदाय अर्थात मजदुर, किसान, महिला, दलित, जनजाति, मधेशी, मुस्लिम र अति अल्पसंख्यकहरु एकतावद्ध भएमा त्यो देशकोे र संविधानसभाको ८५ प्रतिशत भन्दा पनि ठूलोे हिस्सा हुनजान्छ जसलाई उपेक्षा गर्नु कदापि सम्भव हुनेछैन । उनीहरुको अहिलेको मुख्य लक्ष्य कम्तीमा पनि पहिलो संविधानसभाले टुंग्याइसकेका प्रगतिशील अन्तर्वस्तु यथावत भएको संविधान ल्याउनु तथा पहिलो संविधानसभाले कोरेको संविधानको प्रारम्भिक मस्यौदामा रहेका दोषहरु यथासंभव हटाएर अहिलेको शक्ति सन्तुलनमा हासिल गर्न सकिने प्रगतिशील अन्तर्वस्तु जति हासिल गर्नु हुनुपर्छ ।

पाए शय प्रतिशत नै लिने, नपाए शून्यमा नै रहने नीति बुद्धिमत्तापूर्ण हुने छैन । किनभने, कुनै पनि संविधान परिपूर्ण र दोषरहित हुन सक्दैन । अहिले आधारभूत कुरा हासिल गरेर बाँकीको लागि पछि संघर्ष जारी राख्न सकिन्छ ।

(प्रगतिशील रुपान्तरण आन्दोलनका लागि सभासद श्रेष्ठले तयार पारेको प्रस्तावको सम्पादित अंश)


﻿ सुकदेव चाम्लिङ

यसबेला न्याय र समानतासँगै सामाजिक सहिष्णुता, जातजातिबीच सद्भाव र राष्ट्रिय एकतालाई अक्षुण्ण कायम राख्नुपर्ने आवश्यकता छ । दुर्भाग्यवश, यसैबेला नेपाली राजनीति दुई स्पष्ट धारमा विभाजित छ । यसो त नेपाली राजनीतिमा दुई धार पहिलो संविधानसभाको अन्त्यतिरै देखिएको हो । तर, त्यसबेला प्रगतिशीलजस्तै देखिने छद्म शैलीको दलीय राजनीतिका कारण किटान गर्नु बेइमानी हुन्थ्यो । विशेषगरी कम्युनिस्ट आवरण ओढेको एमालेलाई छुट्याउन गाह्रो थियो ।

गत माघ ११ पछि ती दुई धार किटानै गर्न मिल्नेगरी छुट्टिएका छन् । पहिलो धार सत्तासीन कांग्रेस एमाले गठबन्धन हो । दोस्रो एमाओवादीसहित संघीय समाजवादी र मधेसवादी दल सम्मिलित प्रतिपक्षी १९ दलीय गठबन्धन हो । यसमा अहिले संविधानसभाबाहिरका अन्य १७ दलसमेत सहभागी भई ३६ दलीय संयुक्त गणतान्त्रिक गठबन्धन बनेको छ । वर्तमानको राजनीतिक परिस्थितिबारे यहाँ पहिलो धारको भूमिकाबारे चर्चा गर्ने प्रयत्न गरिएको छ ।

पहिलो धार सत्तासीन कांग्रेस एमाले गठबन्धनले परिवर्तनलाई नेतृत्व गर्दैन । यसैले त्यसका प्रयास विगतका राजनीतिक उपलब्धिलाई रक्षा गर्दै संस्थागत गर्नेतर्फ उन्मुख देखिँदैन । किनभने दशवर्षे जनयुद्ध, मधेस आन्दोलन र आदिवासी जनजाति आन्दोलनबाट प्राप्त उपलब्धि उसको रुचिको एजेन्डा थिएनन् । यसैले ऊ त्यसमा बफादार भइदिनुपर्ने आवश्यकता पनि रहेन । यद्यपि, सत्तासीन कांग्रेस एमाले गठबन्धनले नैतिक रूपमा प्राप्त दुई तिहाइलाई अधिकतम सकारात्मक पहलकदमीमा खर्चिनुपर्थ्यो । र, अगुवाको हिसाबले नैतिक रूपमा विगतका सहमतिको स्वामित्व लिई अग्रगमनतर्फको यात्रालाई सुनिश्चित गर्नुपर्थ्यो । यसका लागि त्यस गठबन्धनले लचकता देखाउनुपर्थ्यो । विडम्बना यसो हुन सकेन । त्यही दुई तिहाइले अहंकारयुक्त निर्णय लिन पुग्यो । त्यहीँबाट दुई धारमा विभक्त राजनीतिक माहोलले हुर्किने स्पष्ट ऊर्जा पाएको छ ।

अहिले सत्तासीन गठबन्धनले गत माघ ११ को आफ्नो कदमलाई वैधानिकता दिने अनेक तौरतरिका प्रयोग गरिरहेको छ । गठबन्धनका समर्थक, मिडिया र बुद्धिजीवीहरू पनि माघ ११ को कदमलाई सुन्दर शब्दले लेपन लाउँदैछन् । उनीहरूले त्यसलाई दुई तिहाइ जनताद्वारा प्राप्त मताधिकारको सदुपयोगको रूपमा अथ्र्याउँदैछन् । सत्तासीन गठबन्धनले जनतासमक्ष मत माग्दा गरेका बाचा र घोषणापत्रलाई बेवास्ता गरेकोतर्फ रचनात्मक आलोचनायुक्त वाक्य कोर्ने साहस जुटाएका छैनन् ।

यसखाले परिदृश्यले मुलुक प्रतिगमनतर्फ जेलिँदै गएको मात्रै छैन, यहाँ  सफ्ट कु  पनि भइरहेको छ । यो राष्ट्रिय एकताविरुद्ध श्वेत ढाँटछल हो । यसले सकारात्मक परिणाम दिने संकेत गर्दैगर्दैन । आम जनता विभाजनतिर लगिरहेका छन् । किनभने कांग्रेस एमाले गठबन्धनले विगतमा भएका कुनै पनि राजनीतिक सम्झौताको स्वामित्व लिनुपर्ने आवश्यकतालाई बोध गरेन । न त गठबन्धनका शक्तिहरू यसबाट भाग्नसक्ने अवस्थामै छन् । यसैले विगतका सम्झौता कार्यान्वयनमा अनुदार भइरहेका सत्तासीन कांग्रेस एमालेको अहंकारयुक्त भाषा नै आगामी दिनमा नयाँ स्वरूपको द्वन्द्वको कारक हुनसक्छ । किनभने असन्तुष्ट प्रतिपक्षी शक्तिसहितको ३६ दलीय संयुक्त गणतान्त्रिक गठबन्धन सहेर मौन बस्ने अवस्थामा छैन । र, जनताले पनि विगतमा पाएका आश्वासन कार्यान्वयन खोज्ने हैसियत पक्कै राख्छन् ।

यसैले यसबेला सबैले दलीय संकीर्णता र स्वार्थभन्दा माथि उठेर राष्ट्रिय हितबारे सोच्नु आवश्यक छ । तर, दुर्भाग्य दलगत संकीर्ण विचारको भाङले लट्ठिएका बुद्धिजीवी, विभिन्न तह र तप्काका व्यक्तित्व नै जनतामा संकीर्ण दलीय विचारको गन्ध डकारिरहेका छन् । यसखाले प्रवृत्ति सत्तासीन कांग्रेस एमाले गठबन्धनका नजिक रहेकामा बढी पाइएका छन् । जुन परिवर्तनका उपलब्धिलाई संस्थागत गर्नेभन्दा पनि उल्ट्याउनेतर्फ बढी सम्प्रेषित भइदिएका छन् । यसैमा जनतासमेत सम्मोहित भइदिएका छन् । यसैलाई शक्ति आर्जनको उपयुक्त स्रोतको रूपमा सत्तासीन गठबन्धनले प्रयोग गरिरहेका छन् । र, आफ्नो पूर्वनिर्धारित योजना लाद्ने उपयुक्त अवसरमा परिणत गर्न खोज्दैछन् ।

उनीहरूका यसखाले प्रयत्नले जीवन त प्राप्त गर्न सक्ला तर त्यसमा प्राण भर्न गाह्रो रहेको हेक्का राख्नैपर्दछ । किनभने विस्तृत शान्ति सम्झौता, मधेस विद्रोह, आदिवासी जनजाति आन्दोलन, क्षेत्रीय राजनीतिक आन्दोलनपछि भएका सहमति तत्कालीन परिस्थितिलाई साम्य पार्नमात्रै भएका थिएनन् । त्यस्ता सम्झौताको जगबाटै शान्तिप्रक्रियाको थालनीसँगै संविधानसभा गठन भएको सत्यतालाई नकार्न मिल्दैन ।

यसैले संविधानसभाले विगतमा हस्ताक्षरित शान्तिसम्झौता र सहमतिलाई बेवास्ता गरेर अघिबढ्ने अवस्था देखिँदैन । सत्तासीन कांग्रेस एमाले गठबन्धनले यसलाई मज्जैले बुझेको हुनुपर्छ । यसैले संविधानसभाको औचित्यलाई पुष्टि गर्न पनि हिजोका सम्झौता र सहमतिको कार्यान्वयन अनिवार्य छ । अन्यथा, संविधानसभाको औचित्य र शान्तिप्रक्रिया समाप्त हुनेछन् । यसखाले स्थिति आउनुको अर्थ मुलुक पुनः द्वन्द्वमा फर्किनु नै हो । यसैले सत्तासीन गठबन्धनको सुझबुझपूर्ण र इमान्दार प्रयत्नको खाँचो टड्कारो छ । तर, यसखाले प्रयत्नको निम्ति सत्तासीन गठबन्धन विगतमा जिम्मेवारीपूर्ण ढंगले प्रस्तुत हुन सकेन । बरु, उल्टो गठबन्धनकारीहरूले मधेसको आवाजलाई विखण्डनसँग तुलना गरेर समय खर्चिए । आदिवासी जनजातिका आवाजलाई जातिवादसँग जोडेर भ्रमखेतीतर्फ लागे । र, आमाको नाममा नागरिकता र लैंगिक समानताका सवाललाई राष्ट्रविरोधी संज्ञा दिन पुगे । क्षेत्रीय असमानताको यथार्थलाई सिंहदरबारभन्दा बाहिरबाट चियाउने हिम्मतै गरेनन् । एकोहोरो उत्पीडित जनता र क्षेत्रीय असमानताका आवाजलाई हेलाँहोचो गरिरहे ।

अझ त्यस्ता सवालबारे कांग्रेस एमाले गठबन्धनले बहस त परैको कुरा भयो, सुन्नसम्मै चाहेन । दुईतिहाइको बाहुबलले संविधान निर्माण प्रक्रियालाई बढाउने दाउपेच र प्रयत्नमा अग्रसर भइरह्यो । यसैको परिणामस्वरूप संविधानसभाभित्र कुर्सी र माइक तोडफोडको स्थिति बन्यो । र, कांग्रेस एमाले गठबन्धनसहित केही साना दलको समर्थनद्वारा आत्मतुष्टि मेट्ने योजनाका साथ माघ ११ को कदम चालियो । यहीँबाट नेपाली राजनीतिको परिस्थिति फेरिएको छ । विपक्षी गठबन्धनको भाषामा माघ ११  कालो दिन  हो । अब यसलाई सच्याउने कि अन्धकार राजनीतिक भविष्यतर्फ प्रस्थान गर्ने ? सत्तासीन गठबन्धनले निर्धारण गर्दै जानेछ । किनभने प्रश्न हार र जितको होइन, मुलुक र मुलुकबासीको हितको हो । सहिष्णु समाज र अखण्ड राष्ट्रियताको हो । वर्षौ लामो सांस्कृतिक, धार्मिक, जातीय, भाषिक, लैंगिक र क्षेत्रीय उत्पीडनको वास्तविकतालाई आत्मसात् गरेरै सत्तासीन गठबन्धनले आगामी दिनमा निर्णय लिनुपर्ने र कदम चालिनुपर्ने देखिन्छ । र, समानताका आवाजलाई सही ढंगले अथ्र्याएर प्रतिपक्षी गठबन्धनको सहमतिसहित संविधान लेख्न नेतृत्वदायी भूमिका निर्वाह गर्नुपर्दछ । अन्यथा, अँध्यारो राजनीतिक यात्रा सुरु भइसकेको छ ।

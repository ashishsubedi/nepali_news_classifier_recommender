
﻿नयाँ पत्रिका
काठमाडौं, १० फागुन
नवलपराशिको गैंडाकोटस्थित अक्सफोर्ड कलेज अफ इन्जिनियरिङ एन्ड म्यानेजमेन्टले गैरकाकानुनी रूपमा इन्जिनियरिङमा विद्यार्थी भर्ना गरेको पाइएको छ । सो कलेजले ब्याचलर अफ इन्जिनियरिङ (कम्प्युटर)मा कुनै पनि विश्वविद्यालयबाट अनुमति नलिई कक्षा सञ्चालन गरेको पाइएको हो ।
पोखरा विश्वविद्यालयबाट सम्बन्धनमा चलेको सो कलेजले बिई कम्प्युटर कार्यक्रम सञ्चालनका लागि अनुमति नपाएको विश्वविद्यालयका अधिकारीले बताएका छन् । पोखरा विश्वविद्यालयका रजिस्ट्रार गोविन्द शर्माले अक्सफोर्ड कलेजलाई कम्प्युटर इन्जिनियरिङका लागि अनुमति नदिएको स्पष्ट पारे । ‘अक्सफोर्डले कुनै प्रक्रिया अपनाएको छैन, विश्वविद्यालयको ऐन–नियमको उल्लंघन गरेर अनुमतिविना विद्यार्थी भर्ना गरेको छ,’ रजिस्ट्रार शर्माले भने, ‘हामीले कलेजलाई स्पष्टीकरण सोधेका छौँ, हामी सबैलाई जानकारी गराउन सूचना निकाल्छौँ र त्यसपछि कसरी अगाडि बढ्ने छलफल गर्दै छौँ ।’ शर्माले कानुन मिचेकाले कारबाहीको भागीदार हुने संकेत गरे । उता, कलेजले भने पोखरा विश्वविद्यालयको कार्यक्रम भन्दै धमाधम भर्ना लिइरहेको छ । कलेजको वेबसाइटमा समेत सन् २०१५ बाट बिई कम्प्युटरको कार्यक्रम सञ्चालन भइरहेको भन्दै विद्यार्थीलाई झुक्याउने काम गरिरहेको छ ।
अक्सफोर्ड कलेजका इन्जिनियरिङ विभाग प्रमुख इ. भीम भण्डारीले कम्प्युटरको अनुमतिका लागि प्रक्रियामा रहेको बताए । विश्वविद्यालयबाट स्पष्टीकरण सोधिएका कलेजका बिई विभाग प्रमुख भण्डारीले विश्वविद्यालयबाट अनुमति नपाए पनि इन्जिनियरिङ काउन्सिलबाट ९१ जनाको कोटाको अनुमति पाएको भन्दै गैरकानुनी कामको ढापछोप गर्न खोजे । भण्डारीले अन्तिममा भने, ‘फाइनल चिठी पाएका छैनौँ ।’ उनले पोखरा विश्वविद्यालयले स्पष्टीकरण सोधेको र कलेजले लिखित स्पष्टीकरण पठाएको बताए ।

﻿राजविराज, १५ असोज । राजविराज नगरपालिकाका कार्यकारी अधिकृत विष्णु प्रसाद गुरुङ्गको सरुवा भएको छ ।
तीन वर्ष अघि नगरपालिकामा कार्यकारी अधिकृतको रुपमा आएका उनको प्युठान नगरपालिकामा सरुवा भएको हो । राजविराज नगरपालिकामा जिल्ला विकास समिति बारामा योजना अधिकृत रहेको उमेश रेग्मी कार्यकारी अधिकृत भएर आउन लागेका हुन् ।
गुरुङ्गले शनिवार आफ्नै कार्यकक्षमा पत्रकार सम्मेलन गरी आफूले नगरपालिकाको विकास निर्माण एवम् सुशासन कायम गराउन आफूले प्रयास गरेको बताए । विकास निर्माणलगायतका गतिविधिमा प्रत्यक्ष तथा अप्रत्यक्ष रुपमा सहयोग गर्ने व्यक्तिहरुलाई धन्यवाद दिँदै उनले भने ‘मैले राजविराजको विकासमा गरेका कामहरुको मूल्याङ्कन जनताले गर्ने नै छन् ।
पछिल्लो आफूलाई मुछेर समाचारहरु सार्वजनिक भएको भन्दै सुनियोजित ढङ्गबाट आफू र कार्यालयलाई बदनाम गर्ने कार्य भईरहेको दावी गरे । पञ्जिकरण तथा सामाजिक सुरक्षा शाखाका लोकेन्द्र कुमार चौधरीले काम सघाउन सहयोगी राखेको दावी गर्दै कार्यकारी अधिकृत गुरुङ्गले भने ‘काममा सघाईरहेका प्रकाश कुमार चौधरीलाई अनाहक रुपमा प्रहरीले पक्राउ गरेकोमा हामी दुःखी छौं, कार्यालय प्रमुखलाई जानकारी नदिई यसरी हस्तक्षेप हुनु कदापि राम्रो होइन । यद्यपी सेवाग्राहीबाट रकम लिएको विषयमा पत्रकारहरुद्वारा सोधिकएको प्रश्नमा उनी मौन रहे ।
यसैगरी नगरपालिकाका कर्मचारीहरुले समेत नगरपालिका घटना सुनियोजित भएको भन्दै विभिन्न सञ्चारमाध्यममा सार्वजनिक समाचारप्रति आपत्ति जनाएका छन् ।
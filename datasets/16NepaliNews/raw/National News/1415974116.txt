
﻿काठमाडौँ - आदिवासी जनजाति, महिला, मधेसी, दलित, मुसलमान तथा उत्पीडनमा पारिएको सुमदायको अधिकारलाई सुरक्षित गरी निर्धारित समयमै संविधान जारी गर्नुपर्नेमा वक्ताहरुले जोड दिएका छन् । राज्य पुनःसंरचना, शासकीय स्वरुप, न्यायप्रणाली र निर्वाचन प्रणालीलगायत संविधानका विवादित विषयमा सबै दललाई समेट्ने गरी सहमतिबाट अगाडि बढ्नसमेत आग्रह गरेका छन् । 

सहमति कार्यान्वयन सङ्घर्ष समितिले यहाँ आज आयोजना गरेको पत्रकार सम्मेलनमा मधेस राष्ट्र जनतान्त्रिक पार्टी क्रान्तिकारीका अध्यक्ष रणवीर सिंहले राज्य पुनःसंरचना गर्दा ऐतिहासिक, भौगोलिक, सांस्कृतिक, भाषिक आधारलाई मान्यता दिनुपर्ने धारणा राख्नुभयो । उहाँले नेपाली जनताको त्याग, तपस्या र बलिदानबाट प्राप्त उपलब्धीलाई संस्थागत गर्दै निधारित समयमै संविधान जारी गर्न सकारात्मक दबाबको आवश्यकता समेत औँल्याउनुभयो । 

किराँत जनवादी वर्कर्स पार्टीका अध्यक्ष सङ्केनमा किराँतीले जनसङ्ख्याको आधारमा पूर्ण समानुपातिक प्रतिनिधित्व प्रणालीसहितको राज्य व्यवस्थाको लागि संवैधानिक व्यवस्था गर्नुपर्ने माग गर्नुभयो । तराईका जिल्लामा रहेका विभिन्न सशस्त्र सङ्गठनसँग विगतमा भएका सहमति कार्यान्वयन गर्नुपर्ने उहाँको भनाइ छ ।

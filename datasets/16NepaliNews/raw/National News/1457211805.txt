
﻿राजविराज, २२ फागुन । दलित विकास महासंघ सप्तरीद्वारा शनिवार नेपाल राष्ट्रिय दलित समाज कल्याण संघको सहकार्यमा सञ्चालन हुन लागेको ‘आवाज’ परियोजनाको विषयमा परिचयात्मक कार्यक्रम आयोजना गरियो ।
जिल्ला विकास समिति सप्तरीको बैठक कक्षमा सरोकारवालाहरुको सहभागितामा आयोजित कार्यक्रममा आयोजक संस्थाका अध्यक्ष विशेश्वर रजकले परियोजनाबारे जानकारी दिए ।     उनका अनुसार सप्तरी जिल्लामा गभरनेन्स फेसिलिटिको सहयोगमा राष्ट्रिय दलित समाज कल्याण संघको सहकार्यमा डोम र मुसहर समुदायको अत्यधिक जनसंख्या भएको जिल्लाको सिम्राहा–सिंगियौन, मलेकपुर, छिन्नमस्ता, कोचाबखारी र लौनिया गरी पाँच ओटा गाविसमा परियोजना सञ्चालन हुन लागेको छ ।
आर्थिक, शैक्षिक एवम् पछाडि परेका दलित समुदायलाई लक्षित गरी सञ्चालन हुन लागेको उक्त कार्यक्रमलाई प्रभावकारी रुपमा सञ्चालन गर्न आफू प्रयासरत रहने उनले प्रतिवद्धता व्यक्त गरे । कार्यक्रमको प्रभावकारिता र पारदर्शितामा आफूले कुनै सम्झौता नगर्ने भन्दै सरोकारवाला सबै पक्षको सहयोग लिएर अगाडि बढ्ने आयोजक संस्थाका अध्यक्ष रजकले बताए ।
कार्यक्रमका प्रमुख अतिथि निमित प्रमुख जिल्ला अधिकारी प्रेम कुमार उपाध्यायले परियोजनालाई व्यवस्थित रुपमा सञ्चालन गरी लक्षित वर्ग लाभान्वित हुने किसिमले कार्यक्रम सञ्चालन गर्नुपर्नेमा जोड दिए । कार्यक्रममा मधेशी मोर्चा सप्तरीका निवर्तमान संयोजक कपिलदेव यादव, गैरसरकारी संस्था महासंघ सप्तरीका अध्यक्ष शम्भुनन्द चौधरी, युवा सशक्तिकरण संघ लालापट्टीका अध्यक्ष किशोर कुमार यादव, नेपाल पत्रकार महासंघ सप्तरीका कार्यवाहक अध्यक्ष श्रवण कुमार देव, छिन्नमस्ता एफएमका स्टेशन म्यानेजर शिवप्रताप साह, राजकुमार परियारलगायतले कार्यक्रमको विषयमा सुझाव दिए ।
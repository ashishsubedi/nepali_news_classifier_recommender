
﻿२४ भदौ, काठमाडौं । प्रधानन्यायाधीश सुशीला कार्कीले आमजनतालाई न्याय दिने मामिलामा प्रतिबद्ध भएर काम गरेपनि आफूले जस पाउन नसकेको गुनासो गरेकी छन् ।
काठमाडौंमा सुरु भएको कानून व्यवसायी महिलाको २५ औं राष्ट्रिय सम्मेलनको उद्घाटनका क्रममा प्रधानन्यायाधीश कार्कीले आफूले कानुन व्यवसायीहरुबाट जस पाउन नसकेको बताइन् ।
नेपालमा राम्रो काम गर्दा वाचुञ्जेल जस नदिने र मरेपछि प्रसंशा गर्ने चलन रहेको भन्दै विरामी बिदा नलिइ फटाफट फैसला गर्दा पनि आफूलाई कानून व्यवसायीहरुले जस दिनुको साटो छिटो फैसला गरेको भनेर आलोचना गर्ने गरेको बताइन् ।
कार्कीले २ महिना पहिले प्रधानन्यायाधीशमा नियुक्त हुनुअघि न्यायाधीशका रुपमा साँढे सात वर्षको अवधिमा ८ हजार ७ सय ६४ वटा मुद्दा फैसला गरेकी छन् ।
मुद्दाको फैसलालाई प्राथमिकता दिएर काम गर्दा कानुन व्यवसायीहरुबाट भएको आलोचनालाई आफूले डायरीमा उतारेर राखेको भन्दै उनले अवकाशपछि सार्वजनिक गर्ने बताइन् ।
मुद्दाहरुको फैसला गर्ने क्रमलाई तिब्रता दिन अदालत एक्लैले नसक्ने प्रधानन्यायाधीशको भनाइ छ । सर्वोच्च्ाले दुई वर्षपहिले ४ सय ५० जना कर्मचारी माग गरेको तर, सरकारले अहिलेसम्म माग गरिएका एउटै कर्मचारी उपलब्ध नगराएको उनको गुनासो छ ।
कर्मचारीको अभावमा सर्वोर्च्चमा करिब १४ सय मुद्दाको फैसला लेख्ने काम बाँकि रहेको प्रधानन्यायाधीश कार्कीले जानकारी दिइन् ।
कार्यक्रममा प्रधानन्यायाधीश कार्कीले महिला कानून व्यवसायीहरुलाई वैतनिक वकिलमा नियुक्तिका लागि आफूले पहल गर्ने र यसमा नेपाल बार एशोसियशनले साथ दिनुपर्ने बताएन् ।
नेपाल बार एशोसियशनको आयोजनामा सुरु भएको सम्मेलन दुई दिनसम्म चल्ने छ । सम्मेलनमा महिला कानून व्यवसायीहरुले भोग्दै आएका समस्या र कानूनी पेशामा देखापरेका चुनौतिबारे छलफल गर्ने कार्यक्रम छ ।
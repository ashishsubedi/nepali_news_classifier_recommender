
﻿१७ कात्तिक, पोखरा । नेपालीको दोश्रो ठूलो चाँड तिहारको मुख्य दिन भाइटीकाको अवसरमा पोखराको लेकसाइडमा गरिएको भाइटीका महोत्सवमा १५ देशका ५५ जना पर्यटक सहभागी भएका छन् ।
महोत्सवमा अमेरिका, अष्ट्रेलिया, बंगलादेश, चीन, हल्याण्ड, जर्मनी, फ्रान्स, जापान, स्पेन, बुलगेरिया, स्पेन, स्वीटजरल्याण्ड, कोरिया, बेलायत, ब्राजिललगायतका देशका पर्यटक सहभागि भएको होटल संघले जनाएको छ ।
पश्चिमाञ्चल होटल संघको आयोजनामा भएको महोत्सवमा स्थानिय रेन्बो चिल्डे्रन होमका वालिकाहरुले पर्यटकहरुलाई भाइटीका लगाइदिएका थिए । उनीहरुले पर्यटकहरुलाई विधिपूवर्क भाइटीका लगाइदिए । पर्यटकहरुलाई निधारमा सप्तरंगी टिका लगाईदिनुका साथै सयपत्री फुलका माला, पुरुष पर्यटकहरुलाई नेपाली ढाका टोपी र महिला पर्यटकहरुलाई सल प्रदान गरी भाईटीका मसला समेत प्रदान गरे ।
भाइटीका लगाइसकेपछि पर्यटकहरुले वालिकाहरुलाई दक्षिणा दिएका थिए । त्यसपछि पर्यटकहरुलाई सेलरोटी, अचारसहित मिठा मिठा परिकार खुवाइएको थियो । कार्यक्रममा रेन्बो चिल्डे्रन होमका वालवालिकाहरुले देउसी भैलो खेलेर मनोरञ्जन प्रदान गरेका थिए । देउसी भैलोमा पर्यटकहरु रमाउँदै छमछमी नाचेका थिए ।
दशौं संस्करणको यो भाइटीकासम्म आउँदा पर्यटकहरु दोहोर्‍याएर भाइटीका लगाउन आएको पाइएको छ । यस वर्ष हल्याण्ड, अष्टे्रलियासहित ७ देशका पर्यटक दोहोर्‍याएर भाइटीका लगाउन आएका होटल संघले जनाएको छ ।
१५ डलर तिरेर महोत्सवमा सहभागि पर्यटकहरु आतिथ्यता र भाइटीका लगाउन पाउँदा मख्ख परे । सहभागिहरुले नेपालको सांस्कृतिक पर्व तिहार साँच्चिकै रमाइलो र आत्मिय रहेको बताए । दोश्रो पटक सहभागि भएकी नेदरल्याण्डकी हिल्ट जे म्यानले तिहार पर्व सम्बन्ध प्रगाढ बनाउन महत्वपूर्ण रहेको बनाइन् ।
पर्यटन बोर्डको सहयोगमा भएको महोत्सवले पर्यटन प्रबर्द्धन गर्ने होटल संघको विश्वास छ । यद्यपी यसले अन्त्ार्राष्ट्रिय भाईचारा स्थापना गर्न पनि सघाउ पुग्ने संघका अध्यक्ष भरतराज पराजुलीको भनाइ छ ।
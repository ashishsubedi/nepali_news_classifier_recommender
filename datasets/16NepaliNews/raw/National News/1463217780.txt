
﻿मदिराका कारण राजधानीमा हत्या बढ्दो
नवराज मैनाली
सामान्य विवादमा राजधानीमा अर्काे एउटा हत्या भएको छ । प्रहरीले तीन साता लामो अनुसन्धानपश्चात् हत्यामा संलग्न एकजनालाई पक्राउ गरेको छ । अनुसन्धानपछि एक सय रुपैयाँ ज्यालाको विवादमा हत्या भएको खुलेको छ । ठेकेदारले नै मदिराको नशामा आफ्ना कामदारको हत्या गरेका हुन् ।
गत ९ वैशाखमा तार्केश्वरको कमेरेखोलामा श्यामबहादुर मगरको कुटपिटपछि हत्या भएको हो । हत्यामा संलग्न रसुवाका कृष्णबहादुर विकलाई महानगरीय अपराध महाशाखाले बुधबार पक्राउ गरेको छ । विक र मगर कमेरेखोलामा सँगै पर्खाल लगाउने काम गर्थे । तर, त्यसदिन रक्सी खाएपछि विवाद हुँदा विकले कुटेर मगरको हत्या गरेको महाशाखाका डिएसपी दीपक रेग्मीले बताए । हत्यामा ठेकेदार र अर्का एक युवक पनि संलग्न भएकामा उनीहरू भने फरार छन् ।
गोरखाको छेपेटार घर भएका मगर काम खोज्दै   काठमाडौं आएका थिए । गत २ वैशाखमा कृष्णबहादुर विकसँग उनको भेट भएको थियो । विकको चप्पलमा सिमेन्ट लागेको देखेपछि उनी निर्माणसम्बन्धी काममा आबद्ध रहेको ठानेर उनले जागिर मागेका थिए । आफूले ज्यामी काम जानेको बताएपछि विकले भोलिपल्टदेखि नै मगरलाई  कमेरेखोलामा पर्खाल लगाउने काममा लगाए । ठेकेदार बाहिर भएकाले दैनिक एक हजार दुई सय दिने सर्तमा उनलाई काममा लगाइएको थियो । मगरका कोही आफन्त पनि नभएकाले विककै डेरामा बस्ने गरेका थिए ।
पछि ठेकेदार आए । ठेकेदारले उनलाई दैनिक एक हजार एक सय मात्र दिने कुरा गरे । तर, पूर्व सर्तअनुसार ज्याला नदिने बताएपछि मगर रिसाए । ६ दिन काम गरेपछि ९ वैशाखमा ठेकेदारले ११ सयका दरले ज्याला दिए । ९ गते ठेकेदार, विक र मगर मिलेर डेरामा मदिरा र मासु खाएका थिए ।हत्यारा पक्राउपछि खुल्यो पहिचान
विकलाई पक्राउ गरेपछि मात्र मृतकको नाम प्रहरीले थाहा पाएको हो । तर, अझै आफन्तसँग सम्पर्क नभएकाले वास्तविक नाम र ठेगाना अझै प्रस्ट भइनसकेको डिएसपी रेग्मीले बताए  । कुनै पनि अपराधको अनुसन्धान गर्दा प्राय: घटनाको विस्तृत विवरण लिएर प्रहरीले अपराधीलाई पक्राउ गर्छ ।
यसरी भयो हत्या
मदिरा पिएपछि आफूलाई भनेअनुसार तलब नदिएको भन्दै मगर रिसाए । र, अबदेखि काम नगर्ने भन्दै डेराबाट निस्किए । उनीसँगै विक, ठेकेदार र विकका भान्जा पनि निस्किए । चारैजना मदिराले मातिसकेकाले झगडा भयो । पैँयुटारस्थित कमेरेखोलामा पुगेपछि तीनजनाले मगरलाई लडाए । र, ढुङ्गा तथा घरेलु हतियारले हानेर हत्या गरे ।
१० वैशाखमा स्थानीयले खोलामा शव देखेपछि प्रहरीलाई खबर गरेका थिए । प्रहरीले मुचुल्का उठाएर अनुसन्धान अघि बढायो । सुरुमा, प्रहरीले मृतकको नाम नै पत्ता लगाउन सकेन । स्थानीय कसैले पनि उनलाई चिनेका थिएनन् । शवको साथमा पहिचान खुल्ने कुनै कागजपत्र थिएन ।
एक स्थानीयले उनी कमेरेखोलामा पर्खाल लगाउने काम गर्दै गरेको आफूले देखेको बताएपछि प्रहरीले अनुसन्धानको बाटो पहिल्यायो ।  प्रहरीले ठेकेदार खोज्यो । ठेकेदार बेपत्ता थिए । त्यहाँ काम गर्ने विकका बारेमा प्रहरीले सूचना लियो । उनलाई पक्राउ गर्‍यो । विकलाई पक्राउ गर्दा उनले सुरुमा केही थाहा नभएको बताए । तर, लामो समय उनले रहस्य लुकाउन सकेनन् र घटनाको वास्तविकता बताए ।
हत्याको मुख्य कारण मदिरा
हत्याको मुख्य कारण ६ दिनको ६ सय रुपैयाँ ज्याला देखिए पनि अर्काे कारण मदिरा भएको प्रहरी अधिकारी बताउँछन् । ज्यालाको विवाद सामान्य भए पनि मदिराको नशामा सानो विषय हत्यासम्म पुगेको हो । राजधानीमा हुने गरेका ८० प्रतिशत हत्या सामान्य विवादका हुने भए पनि मदिराको नशा नै मुख्य कारण पाइने गरेको डिएसपी रेग्मीको भनाइ छ ।
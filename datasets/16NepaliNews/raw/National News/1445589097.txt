
﻿काठमाण्डु, उपेन्द्र यादव नेतृत्वको संघीय समाजवादी फोरम नेपालका सह महासचिव अभिषेकप्रताप साहले प्रधानमन्त्री केपी ओलीमाथि  राबण  को आरोप लगाएका छन् ।सामाजिक सञ्जाल फेसबुकमार्फत साहले ओलीलाई  राबण  र आन्दोलनरत मधेसी मोर्चालाई  राम  दाबी गरेका छन् ।
 
हाल मुलुकमा सत्य र असत्यका बीचमा लडाइँ चलिरहेको र प्रधानमन्त्री ओलीले असत्यको नेतृत्व गरिरहेको जिकिर उनको छ । मधेसीहरु भने सत्यका पक्षमा रहेको दावी उनको छ । आज ओली रावण र मधेसीहरु राम हुन् , साहले लेखेका छन्,  हेरौं नेपालमा कसले जित्छ ? । संयुक्त लोकतान्त्रिक मधेसी मोर्चाले तराईमा एक महिनादेखि गरिरहेको आन्दोलन र नाकाबन्दीलाई साहले सत्यको पक्षमा भनेकोमा केहीले भने फेसबुकमै आपत्ति जनाएका छन् । 
 
उनीहरुले नेपालका लागि रावण भारतका प्रधानमन्त्री नरेन्द्र मोदी भएको लेखेकोमा साहले मोदीको बचाउ गरेका छन् ।साहले मोदीको चरित्र राम र कृष्णको जस्तो रहेको र भारतमा मोदीलाई कसैले रावण नभनेको जिकिर गरेका छन् ।सीमा नाकामा भारतले नभई आफूहरुले अवरोध गरेको उनले उल्लेख गरेका छन् । साहले भारतका प्रधानमन्त्री मोदी नेपालमा पहाडी बाहुनले जनजाति, आदिवासी र मधेसीमाथि गरेको अन्यायविरुद्ध रहेको दावीसमेत गरेका छन् ।

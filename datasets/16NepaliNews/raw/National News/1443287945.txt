
﻿काठमाडौँ : राष्ट्रपति डा रामवरण यादवले तराई मधेसमा देखिएको असन्तुष्टिलाई तत्काल वार्ता र संवादको माध्यमबाट हल गर्न एकीकृत नेकपा (माओवादी)का अध्यक्ष पुष्पकमल दाहाललाई आग्रह गरेका छन्।राष्ट्रपति कार्यालय शीतल निवासमा आज भएको भेटवार्तामा राष्ट्रपति डा यादवले अध्यक्ष दाहाललाई सो आग्रह गरेको अध्यक्ष दाहालका प्रमुख स्वकीय सचिव चूडामणि खड्काले बताए। 

भेटमा संविधान घोषणापछिको अवस्था, भारतीय पक्षको प्रतिक्रिया, मधेस आन्दोलन र नाकाहरुमा भइरहेको अवरोधबारे छलफल भएको थियो। 
राष्ट्रपतिले आन्दोलनरत दलहरुलाई  सम्वादमा ल्याउन ढिलाइ हुँदा समस्या झन् जटिल हुँदै जाने बताउँदै प्रभावकारी पहल गर्न सुझाव दिएका छन्। भेटवार्तामा संविधान जारी भइसकेपछिको मुलुकको पछिल्लो राजनीतिक अवस्था र समाधानको उपायका बारेमा छलफल भएको थियो ।
 
अध्यक्ष दाहालले प्रमुख तीन दल वार्ता र संवादको माध्यमबाटै समस्याको समाधान गर्न प्रयत्नशील रहेको र सोही दिशामा संवादको प्रक्रिया अगाडि बढाइएको राष्ट्रपति डा यादवलाई जानकारी गराएका थिए। 

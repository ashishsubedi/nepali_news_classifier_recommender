
﻿नवलपरासी क्षेत्र नं. ४ का सभासद बैजनाथ चौधरीको घर आक्रमण गर्न गएका आन्दोलनकारीमाथि प्रहरीले रबरको गोली प्रहार गरेको छ । रबरको गोली लागेर एकजना घाइते भएका छन् । तिलकपुरस्थित मगरमुढामा रहेको सभासद चौधरीको घर आक्रमण गर्न गएका आन्दोलनकारीमाथि प्रहरीले दर्जनौ सेल अश्रुग्यास प्रहार गरेको छ ।   

आन्दोलनले उग्ररुप लिन थालेपछि नवलपरासीको सुरक्षा कडा पारिएको प्रमुख जिल्ला अधिकारी हरिप्रसाद मैनालीले बताए । प्रमुख जिल्ला अधिकारी मैनालीका अनुसार सभासद चौधरीको घरमा तोडफोड गर्न गएका प्रदर्शनकारीले अराजक शैलीमा प्रस्तुत भएपछि रबर गोलिप्रहार गरिएको हो । राजमार्ग अवरोध गराइरहेका आन्दोलनकारी र प्रहरीबीच विभिन्न स्थानमा झडपसमेत भएका छन् । केही आन्दोलनकारीहरुले दक्षिणीभेगका बासाबसही, बेलाटारी र महेशपुर प्रहरी चौकी घेराउ गरेका छन् । सदरमुकाम परासीमा पनि प्रहरीले आन्दोलनकारीमाथि लाठी प्रहार गरेको छ ।

हातमा लठी लिएका प्रदर्शकारी बासाबसही, तुलसी नगर, डण्डा, रजहरलगायतका स्थानमा बसेर नाराबाजी गरिरहेका छन् । त्यस्तै राजमार्ग अवरुद्ध गराउन तिलकपुरको तुलसीनगरमा बसेका आन्दोलनकारी हटाउन प्रहरीले अश्रुग्यास प्रहार गरेको छ । स्थानीयवासी, थारु समुदाय र मधेश केन्द्रीत दलहरुको छुट्टाछुट्टै बन्दका कारण नवलपरासीको जनजीवन ६ दिनदेखि प्रभावित छ ।

जिल्लामा थरुहट राज्यको माग गर्दै थारु समुदाय, ६ प्रदेशको विरोधमा मधेश केन्द्रीत दल र अखण्ड नवलपरासीको माग गर्दै स्थानीय विरोध प्रदर्शमा उत्रिएका हुन । छुट्टाछुट्टै विरोधमा उत्रिएका आन्दोलनकारीले संयुक्त प्रदर्शन थालेपछि जिल्लाको आन्दोलनले उग्ररुप लिएको हो

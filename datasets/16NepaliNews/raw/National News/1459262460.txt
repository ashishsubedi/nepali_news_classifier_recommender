
﻿१६ चैत, काठमाडौं । बीमा कम्पनीहरुको छाता संगठन नेपाल बीमक संघमा तीब्र विवाद उत्पन्न भएको छ । संघका अध्यक्ष विजय शाहलगायत केही व्यक्तिले कसैसँग छलफल नै नगरी आफूखुसी संस्थागत निर्णय गरेको भन्दै उपाध्यक्ष शेखर बरालले पदबाट राजिनामा दिएका छन् ।
संघमा आवद्ध सदस्यहरुसँग छलफ नै नगरी संघले सर्भेयरको शुल्क बढाउने निर्णय गरेपछि आफूले राजिनामा दिएको उपाध्यक्ष बरालले अनलाइनखबरलाई बताए ।
‘सर्भेयरको शुल्क बेपत्तासँग बढाइएको छ तर यस्तोा निर्णय गर्नुअघि सदस्यहरुसँग कुनैपनि छलफल गरिएको छैन,’ युनाइटेड इन्स्योरेन्सका प्रमुख कार्यकारी अधिकृतसमेत रहेका बरालले भने- ‘यस्तो मनोमानी थरिकाले निर्णय हुने ठाउँमा बसिरहन मेरो आत्माले दिएन र राजिनामा दिएँ ।’
०७१ मंसिरमा उपाध्यक्षमा निर्वाचित भएका बरालले १६ महिनापछि संघको कार्यशैलीप्रति असहमति जनाउँदै आइतबार नै राजिनामा दिएका हुन् । सर्भेयरको शुल्क बढाउने बैठकमा उपाध्यक्ष बरालले नोट अफ डिसेन्ट लेखेका थिए ।
यही आइतबार संघले आगामी बैशाख १ गतेदेखि नियुक्त हुने सर्भेयरको शुल्क बढाउने निर्णय गरेको थियो । काठमाडौं उपत्यकादेखि ३५ कलिोमिटर टाढा स्थलगत रिपोर्ट तयार गर्न जाने सर्भेयरलाई दिइने ‘आउटस्टेट’ शुल्क साविककोभन्दा ६६ प्र्रतिशतले बढाइएको छ । यसअघि आउटस्टेटका लागि सर्भेयरलाई १५ सय रुपैयाँ दिने गरेकोमा संघले त्यसलाई बढाएर २५ सय रुपैयाँ दिनुपर्ने निर्णय गरेको छ ।
त्यसैगरी अन्य शुल्कमा पनि औषत ५० प्रतिशतले वृद्धि गरिएको छ ।
सबैको सहमति मै सर्भेयरको शुल्क बढाउने निर्णय गरिएको संघका अध्यक्ष विजय शाहले जानकारी दिए । ‘बैठकमा त कसैले पनि विरोध गर्नुभएको थिएन र फेरि विरोध गर्नुपर्ने कारण पनि छैन,’ उनले भने ।
तर, बीमा कम्पनीका सीइओहरुले भने संघका अध्यक्ष समेत रहेका एनएलजी इन्स्योरेन्सका सीइओ शाह, शिखर इनस्योरेन्सका सीइओ दिपप्रकाश पाण्डे, पि्रमियर इन्स्योरेन्सका सीइओ सुधुम्न उपाध्याय र एनबी इनस्योरेन्सका सीइओ युगेशभक्त बादे श्रेष्ठले अरुसँग छलफल नै नगरी सर्भेयरको शुल्क बढाउने निर्णय गरेको बीमकहरुले आरोप लगाएका छन् ।
सगरमाथा इन्स्योरेन्सका प्रमुख कार्यकारी अधिकृत केबी बस्नेतले सर्भेयरको शुल्क बढाउने विषयमा प्रारम्भिक छलफल भएको तर ३/४ जना व्यक्तिहरु बसेर सुटुक्क निर्णय गरेको बताए ।
एकतर्फीरुपमा निर्णय भएकोप्रति आफूलाई आश्शचर्य लागेको नेको इन्स्योरेन्सका सल्लाहकार अशोक खड्काले जानकारी दिए ।
‘संघ भनेको सदस्यहरुको हितका लागि स्थापना भएको सामुहिक संस्था हो, व्यक्तिवादी सोचका मान्छेहरु हावी भएर गरेको निर्णय कसरी हामीले मान्न सक्छौं र ?’ खड्काले भने ।
संघको यो निर्णयले बीमक बीमकबीच र बीमक र सर्भेयरबीच द्धन्द्ध निम्त्याउने उनले दाबी गरे ।
संघको यो विवादिन निर्णयलाई नियामक निकाय बीमा समितिले आवश्यक छलफल गरि मिलाउनु पहल गर्नुपर्ने उनीहरुको भनाई छ ।
‘मैले सुरुमै सदस्य साथीहरु र बीमा समितिसँग छलफल गरेर निर्णय गरौं भनेको थिएँ, तर त्यसो गरिएन,’ बरालले भने- ‘अब यस विषयमा बीमा समितिले आवश्कय छलफल गरी सबैलाई चित्त बुझ्दो निर्णय गराउनु पर्छ भन्ने हाम्रो माग हो ।’
सगरमाथा इन्स्योरेन्सका सीइओ बस्नेतका अनुसार सर्भेयरको वर्गिकरण नगरी सबैलाई उही रकम दिनुपर्ने निर्णय भएकाले यो निर्णयबाट क्षमतावान सर्भेयरलाई मार परेको बताए ।
प्रभु इन्स्योरेन्सका सीइओ सञ्चित मानन्धरले भने आफू संघको बैठकमै नगएको जानकारी दिए ।
शिखर इन्स्योरेन्सका सीइओ दिपप्रकाश पाण्डेका अनुसार सर्भेयरको शुल्क हरेक दुई दुई वर्षमा बढाउनुपर्ने भएपनि विगत ३/४ वर्षदेखि बढाइएको थिएन ।
‘यो नियमित प्रक्रिया हो, यसमा विवाद झिक्नुपर्ने विषय छ जस्तो मलाई लाग्दैन,’ उनले भने ।
प्रिमियर इन्स्योरेन्सका सीइओ सुधुम्न उपाध्यायले यो विवाद झिकिरहनुपर्ने विषय नै नभएको बताए ।
संघले सर्भेयरको शुल्क बढाउने विषयमा प्रतिवेदन पेश गर्न पाण्डे र उपाध्यायको कमिटि बनाएको थियो । कमिटिले बुझाएको प्रतिवेदनकै आधारमा संस्थागत निर्णय गरिएको अध्यक्ष शाहले जानकारी दिए ।
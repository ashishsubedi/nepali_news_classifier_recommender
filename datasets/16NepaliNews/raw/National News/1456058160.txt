
﻿
९ फागुन, काठमाडौं । आइतबार विहान बबरमहलस्थित मेगा कलेजका विद्यार्थीसँग उद्यमी विनोद चौधरीले आफ्नो अनुभव ‘सेयर’ गर्ने कार्यक्रम थियो । मुलुककै एकमात्र डलर अर्बपति कलेमा आउने भएपछि विद्यार्थी र शिक्षकमा उत्सुकता देखिन्थ्यो ।
चौधरी समूहका अध्यक्ष चौधरी निर्धारित समय साढे १० बजे कलेज पुगे । उनलाई स्वागत गर्न विद्यार्थी र शिक्षकहरु बाटोसम्म आइपुगेका थिए । कलेजमा पुगेपछि उनलाई कन्फ्रोरेन्स हलमा लगियो । हलमा विद्यार्थीहरु खचाखच भरिएका थिए ।
चौधरीले विद्यार्थीलाई उद्यमशील बन्नका लागि उत्प्रेरीत गर्नेगरी आफ्नो अनुभव साटासाट गरे । उनले आफुसहित विश्वका सानो व्यवसाय सुरु गरे सफल भएका उद्यमीहरुको उदाहरण प्रस्तुत गर्दै विद्यार्थीलाई उद्यमशील बन्न प्रेरित गरे ।
विद्यार्थीले राखेका जिज्ञासाको समेत जवाफ दिँदा चौधरीले करिव ४५ मिनेट वितेको पत्तै भएन । बोल्ने काम सकिएपछि सुरु भयो, फोटो सेसन । चौधरीसँग फेटो खिच्नका लागि त्यहाँ अध्ययनरत विद्यार्थीमात्र होइन, शिक्षकहरु समेत तँछाड मछाड गरेको देखिन्थ्यो ।

सफल उद्यमीका साथसाथै सामाजिक अभियान्ताको पहिचान बनाउँदै गएका विनोद चौधरीसँग विद्यार्थीहरुले फोटो खिचाउन भिड नै लगाए । विद्यार्थीहरु अर्बपति चौधरीसँग फोटो खिचेर राख्न चाहान्थे ।
पुस्तक प्रकाशक संस्था नेपालयले चौधरीको आत्मकथा पुस्तक कलेजमै उपलब्ध गराएको थियो । कितावमा चौधरीको हस्ताक्षर गराएर लैजाने विद्यार्थी पनि धेरै देखिए । अर्बपति चौधरीले कितावमा हस्ताक्षर गर्दा समेत विद्यार्थीहरुले नजिकै गएर सेल्फी लिइरहेका थिए ।
विद्यार्थीको आफुप्रतिको लगाव देखेर अर्वपति चौधरी निकै गम्भिर समेत बनेका थिए । उनले पुनः भेट्ने बाचा सहित गाडी चढ्न जाँदा विद्यार्थीहरु मोबाइलमा आफुले खिचेको तस्विर कस्तो आयो भनेर हेर्न व्यस्त देखिन्थे ।    
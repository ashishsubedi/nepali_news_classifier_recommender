
﻿रामरिझन यादव
जनयुद्धले मूलतः उठाएका गम्भिर प्रकृतिका प्रश्नहरुमा नयाँ जनवादी क्रान्तिमार्फत कम्युनिष्ट शासन प्रणालीको स्थापना हो । यहीक्रममा केही उपलब्धिहरु भने अवश्य प्राप्त भएका छन्, जसलाई एकीकृत माओवादीको हेठौडा महाधिवेशनले नयाँ जनवादी क्रान्तिको अधिकांश महत्वपूर्ण कार्यभार पूरा गरेकोले बाँकीका लागि संघर्ष गर्दै समाजवादी क्रान्तिको आधारभूमि तयार पार्ने निकालेको निस्कर्ष अद्यावधि कायम छ ।
त्यसमा गणतन्त्रको सूत्रपात सबैभन्दा अहम् र महत्वपूर्ण विषय हो । अढाई सय वर्षदेखि लादिएको एकात्मक केन्द्रीकृत राजतन्त्रात्मक सामन्तवादी शासन प्रणालीको अवसानमाथि स्थापित यो गणतन्त्र विश्वमा चलनचल्तीमा रहेका संसदीय लोकतान्त्रिक पद्धति हो, जसलाई पूँजिवादीहरुले सवैभन्दा उत्कृष्ट प्रजातान्त्रिक व्यवस्थाको हौवा वर्षौं वर्षदेखि पिट्दै आइरहेका छन् । तर गाँठी कुरा के हो भने यो समतामूलक समानुपातिक समावेशी गणतन्त्र कदापि होइन भन्ने कुरा पाँच महिनाको ऐतिहासिक मधेस आन्दोलनले पुष्टि गरिसकेको छ । समतामूलक समानुपातिक समावेशी गणतन्त्रको आधारभूमि राष्ट्रियराज्य हो । तात्कालीन नेकपा माओवादीद्वारा संचालित जनयुद्धले यिनैकुरालाई प्राथमिकताका साथ उठाएकाले प्रथम संविधान सभामा सोचेभन्दा बढी स्थान प्राप्त गर्न उ सफल भएको थियो ।
नेपालको अन्तरिम संविधानमा माओवादीले राष्ट्रियराज्य उल्लेख गराउन सफल नभएपनि मौलिक हकको धारामा समानुपातिक समावेशी प्रष्ट रुपमा लेखाउन सकेकोले वर्तमान संविधानभन्दा अन्तरिम संविधान अग्रगामि थियो । त्यसैले अन्तरिम संविधानले समतामूलक गणतन्त्रको आभास दिन्छ । प्रथम संविधानसभामा रहेका राज्यपुर्नसंरचना तथा शक्ति बाँडफाँड समितिवाट पास प्रतिवेदनले स्पष्ट रुपमा राष्ट्रियराज्यको अवधारणा ल्याएको थियो । तर सत्ताको अनुभवहीन अभ्यासले जनयुद्धकालीन प्रभावकारी सिद्धान्तःलाई व्यवहारमा अनुवाद गर्न नसकेकोले दोस्रो संविधान सभामा एकीकृत माओवादी स्खलित हुन पुगेको हो ।
अहिले तमलोपा अध्यक्ष महन्त ठाकुरले मधेस एउटा राष्ट्रहो, यसको सबै मापदण्ड पुगेको कुरा उठाएपछि सञ्चारमाध्यमदेखि सभ्रान्तवर्गसम्म तरंगित हुन पुगेका छन् । ठाकुरले देश टुक्रयाउने कुरा गरेको त होइन (?) जस्ता शासकीय प्रवृति भएकाहरु अलि बढी उत्तेजित भएको देखिन्छ । तर, उहाँले अलग राष्ट्र वा छुट्टै देश कदापि भन्न खोजेको होइन । उहाँको त्यो मनसाय पनि होइन ।
मूलतः एनेकपा माओवादीले आफ्नो सबैभन्दा प्रभावकारी सोच र दृष्टिकोणलाई जसरी जनयुद्धकालमा स्थापित गरेर नेपालमा युगान्तकारी परिवर्तन ल्याउन सफल भयो त्यसरी शान्तियुद्धमा त्यसलाई मूर्त रुप प्रदान गर्न नसकेकाले महन्थ ठाकुरको जायज माग आज विखण्डनसंग जोडिएको छ । यसको तीनवटा कारण छन् । पहिलो, महन्थ ठाकुर प्रभावशाली मधेसी नेता हुन । दोस्रो, उनले नेतृत्व गरेको तमलोपाको स्थापनामा भारतीय संस्थापन पक्षको हात छ भन्ने कुरालाई उनले खण्डन गर्न नसकेको हो । र, तेस्रो कारण हो-मधेसको भूराजनीतिक अवस्था । यिनै कुरा माओवादी नेता गोपाल किराती वा मातृका यादवले उठाउँदा उनलाई विखण्डनवादीको आरोप लाग्दैन, तर महन्थ ठाकुर र राजेन्द्र महतोमाथि आशंका गरिन्छ । पत्रकार नारायण वाग्लेले तेर्साएको प्रश्नमा लुकेको मर्म यही हो ।
मूलतः महन्थ ठाकुरको नेपाली कांग्रेस परित्यजनमा यही प्रश्नले अहम् भूमिका खेलेको थियो । नेपाली कांग्रेसमा छँदा मधेस र मधेसी सम्बन्धी कुनै पनि कार्यक्रममा महन्थ ठाकुरलाई पठाउने गरिन्थ्यो । तत्कालीन नेपाल सदभावना पार्टीको प्रायः सबै महाधिवेशनलाई नेपाली कांग्रेसको प्रतिनिधि भएर सम्बोधन गरेको इतिहास साक्षी छ ।
जतिवेला मधेसी जनअधिकार फोरम एउटा अभियान थियो त्यतिवेला पनि उसको कार्यक्रममा महन्थ ठाकुरको उपस्थिति अनिवार्य मानिन्थ्यो । यसले ठाकुरलाई मधेसी समस्याको अध्ययन तथा अन्वेषण गर्न प्रेरित गर्‍यो । यसलाई स्वयं उहाँले सकारेको देखिन्छ ।
यसबीचमा कोशी, गण्डकी र कर्णालीमा थुप्रै क्यूसेक पानी बगिसकेका छन् । महन्थ ठाकुरको ओजपूर्ण व्यक्तित्व स्थापित भैसकेको छ । तर, नेपाल एउटा बहुराष्ट्रिय देश हो भन्ने दृष्टिकोणवाट नेताहरुले राजनीतिक अभ्यास गरेको पाइन्न । व्याख्या र विश्लेषणको सर्वथा अभाव देखिन्छ । यहाँसम्म कि जाति र राष्ट्रवीचको अन्तरसम्बन्धलाई प्रभावकारी रुपमा समेत स्थापित गर्न नसकेकाले अहिलेको परिस्थिति सिर्जना भएको हो ।
संविधानमा नेपाल एउटा बहुजातीय देश हो भन्ने कुरालाई परम्परावादी इथनिसीटीको दृष्टिकोणवाट मात्र व्याख्या विश्लेषण हुँदै आएको भेटिन्छ । तर, जातिलाई अर्को भाषामा राष्ट्र पनि भनिन्छ भन्ने समाजशास्त्रीहरुले धेरै पहिलादेखि लेख्दै पढ्दै आएका हुन् भन्ने कुरालाई ओझेलमा पार्ने काम गरेको हो ।
महन्थ ठाकुरले भनेजस्तै मधेसले एउटा राष्ट्रको सम्पूर्ण मापदण्ड पूरा गरेको भन्नुको अर्थ मधेसको भूगोल, संस्कृति, मनोविज्ञान, जनसंख्या, आर्थिक प्रणाली, भाषा र भेषभुषा सामान भएको कुरालाई बुझाउन खोजिएको हो । यसप्रकारका अवयवहरु अन्य कुनै जातिले पुरा गरेको छ भने उसलाई पनि राष्ट्र भन्न सकिन्छ ।
पहाडी क्षेत्रमा पनि यस्ता जातिहरु छन जसलाई राष्ट्रको दर्जा दिन सकिन्छ । अस्ति भर्खरै कर्णाली प्रदेशका लागि भएको आन्दोलन के हो ? त्यस भेकमा बहुमतमा रहेका खस आर्य अर्थात बाहुन र क्षेत्रीहरुले गरेको त्यो आन्दोलन हो, जसलाई राज्यले सजिलैपूर्वक सम्बोधन गर्‍यो ।
साउन २५ गते शहीद भएकाहरु टीकाराम गौतम, यमबहादुर केसी तथा गोपालसिंह रजवार सबै खसआर्यहरु हुन् । किनकि त्यस क्षेत्रको भूगोल, आर्थिक प्रणाली, मनोविज्ञान, जनसंख्याको बनोट, भाषा, संस्कृति, भेषभुषालगायतका अवयवहरुले खस जातिको राष्ट्र बन्नलाई चाहिने यावत मापदण्ड पूरा गरिसकेका छन् । कर्णाली प्रदेशका बाहुनक्षेत्रीहरु खस भएर पनि पिछडिएका शोषितपीडित छन् । पहिलेको त्यो खस राज्य हो ।
त्यसरी नै पहाडका आदिवासी जनजातिहरुमा कतिपयलाई यो अधिकारवाट प्रत्याभूत गर्न सकिन्छ । उदाहरणका लागि मगर जातिलाई लिन सकिन्छ । मगर जातिको जुन भूगोल छ, त्यसभित्रको जनसंख्याको बनोट, आर्थिक प्रणाली, मनोविज्ञान, संस्कृति र परम्परागत भेषभुषा रहनसहन खानपान जस्ता यावत व्यवहारहरुले मगरलाई एउटा जातिबाट राष्ट्र बन्न प्रयाप्त छ । तर, राज्य एकात्मक सोचवाटग्रसित देखिन्छ । अढाइसय वर्षदेखिको अभ्यासवाट लागेको सत्ता लतको नशा अद्यावधिक कायम छ । एकताका गणतन्त्रको कुरा चल्दा प्रम केपी शर्मा ओलीले व्यंग्यात्मक शैलीमा भनेका थिए -‘माओवादीहरु बैलगाडामा अमेरिका पुग्न खोजेका छन् ।’ मधेसले मागेको अधिकार पनि उनलाई त्यस्तै लागेको होलान । तर जसरी नेपालमा गणतन्त्र आयो त्यसरी नै मधेसी समुदाय एउटा राष्ट्र हुन भन्ने कुरा प्रमाणित गरेर नै आन्दोलन विराम लिनेछन भन्ने कुराको हेक्का प्रधानमंत्रीलाई होस् । किनकि मधेस जागिसकेको छ । आफ्नो अधिकार नलिई निदाउदैन । भारत बिहारका शेर लालुप्रसाद यादवको ध्वाँस नजिकैवाट सुनेका छन् । मुख्यमन्त्री हुँदा उनले भनेका थिए- ‘बिहारका विभाजन मेरा लास पर होगा ।’ तर उनले रोक्न सकेनन् । झारखण्ड बन्यो ।
त्यसैले मधेसीहरुको अहिलेको संघर्ष प्रतिनिधिमूलक आन्दोलन हो । यो मधेसका लागि मात्र भएको होइन । जसरी मधेस विद्रोहवाट प्राप्त संघीयताले सम्पूर्ण मुलुकलाई सम्बोधन गर्‍यो, ठीक त्यसरी नै यो आन्दोलनको माग पूरा भयो भने त्यो मधेसमा मात्र सीमित रहँदैन । यसले विभेदमा परेका विभिन्न जातिको स्वायत्तता, स्वशासन तथा आत्मनिर्णयको अधिकारको प्रत्याभूति गर्छ । नेपालको अन्तरिम संविधानमा संघीयतालाई उपेक्षा गरेपछि मधेसीहरुले आÏनो रगतवाट त्यसलाई जसरी लेखेका थिए ठीक त्यसरी नै मधेसी समुदाय नेपालको सार्वभौमिकताप्रति अटल रही शहीदहरुको सपनालाई यसपालि पनि साकार नपारी चैनको स्वास लिने छैन ।
विश्वमा आजसम्म कतै नभएको लगातार पाँच महिनाको शान्तिपूर्ण आन्दोलनले के यसलाई पुष्टि गर्दैन र ? यदि सरकार र विपक्षी दलले दुइतिहाइको बहुमतलाई निर्णायक मानेको हो भने त्यो उसको मतिभ्रम हो । पाकिस्तानमा पनि जुल्फिकार अलि भुट्टो र परवेज मुसर्रफ जस्ता शासकहरुले यसरी नै बहुमतको धाक लगाउँदा जो दुर्गति बेहोर्नुपरेको थियो, त्यसको पुनरावृत्ति नेपालमा हुन सक्दैन भन्ने कुराको के प्रत्याभूति छ र ? त्यसैले मधेसले के भन्छ ? मधेसले के चाहेको छ ? के मधेस छुट्टनि खोजेको हो ? यदि होइन भने उसको जायज मागको सम्बोधन नगरी देश हाँक्न सकिएला ?
यो यस्तो प्रश्न हो, जसले नेपाली जनमानसमा गम्भीरतापूर्वक सोच्न बाध्य पार्छ । माग सम्वोधन भयो भने भोलि यसले विग्रह ल्याउन सक्छ भन्ने सत्तापक्षले सुदूर भविष्यको परिकल्पना गरेको हो भने माग सम्बोधन नभएको खण्डमा कस्तो प्रकारको परिस्थिति सिर्जना हुन्छ भन्ने कुराको हेक्का नराख्नेहरुले मुलुकलाई विखण्डनतिर धकेलेको सजिलै अनुमान लगाउन सकिन्छ । किनकि जुल्फिकर अलि भुट्टोले यस्तै प्रकारको शंकाको फाइदा उठाएर पूर्वी पाकिस्तानसँग सौतेनी व्यवहार गर्दै आइरहेका थिए । त्यतिवेलाको पाकिस्तानी सञ्चारमाध्यमहरुको जुन पूर्वाग्रही दृष्टिकोण थियो, अहिलेको अधिकांश नेपाली भाषी मिडियाले त्यसको झलक दिइरहेका छन् ।
मधेस नेपालको अखण्ड भूभाग हो । अझ ग्रेटर नेपालको कुरा गर्ने हो भने मधेसको सीमाना धेरै फैलिन सक्छ । यसबारेमा पहाडी समुदायले मात्र सोच्ने कि मधेसीहरुले पनि मथिङ्घल गर्ने भन्ने यक्ष प्रश्न हाम्रो सामु छ । जयकृष्ण गोइत होस् वा सिके राउत, मधेसमा स्वराज्यको कुरा गरिरहँदा अहिलेको भौगोलिक परिधिलाई नाघ्न नसक्नु उनीहरुको बौद्धिक अभ्यासमा जडता देखिन्छ ।
यस अर्थमा महन्थ ठाकुरको सोचमा फराकिलोपन दृष्टिगोचर हुन्छ । उनले स्वराज्यको कुरा गरेका छैनन् । बहुराष्ट्रवादको कुरा गरेका छन् । नेपालको सार्वभौमिकता र यसको अखण्डताप्रति विश्वास राख्दै स्वायत्तता, स्वशासन र आत्मनिर्णयको अधिकार मागेका हुन्, छुट्टै देश होइन भन्ने हेक्का सबैलाई होस् । महन्थ ठाकुरजस्तो बुज्रुग र अनुभव नेताप्रति यसप्रकारको नाजायज आशंका गरिन्छ भने पक्कै पनि मधेसको मन दुख्छ ।
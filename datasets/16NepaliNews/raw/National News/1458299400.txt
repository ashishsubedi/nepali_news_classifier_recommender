
﻿
५ चैत, काठमाडौं । चितवनमा जम्मा भएका बन्यजन्तुका अखेटोपहार नष्ट गरिने भएको छ । बन मन्त्रालयले बन्यजन्तु चोरी शिकार नियन्त्रणका लागि भन्दै बन्यजन्तुका अखेटोपहार नष्ट गर्नुपर्ने निश्कर्ष निकालेको हो ।
लामो समयदेखि जम्मा भएका दुर्लभ बन्यजन्तु एक सिंगे गैंडाको खाग, पाटे बाघको छाला, जंगली हात्तीका दाह्रालगायतका जीबजन्तुका अंगहरु जलाउने तयारी सुरु भएको हो ।
नष्ट गर्नुपर्ने कारण
वन्यजन्तुको चोरी शिकारीहरुलाई संरक्षण गरेर राखिएका अखेटोपहारले झन् मनोवैज्ञानिक रुपमा उत्प्रेरित गरेको ठहर गर्दै ति अखेटोपहार नष्ट गर्ने योजना बनाइएको वन मन्त्रालयका सचिव उदयचन्द्र ठाकुरले अनलाइनखबरलाई बताए ।
‘अखेटोपहारलाई संरक्षण गरेर राख्दा त्यो के-के नै बहुमूल्य बस्तु हो भ्रम परेको छ,’ वन मन्त्रालयका सचिव ठाकुरले भने, ‘त्यो केही महत्वको छैन भन्ने सन्देश दिन पनि त्यसलाई नष्ट गर्न लागिएको हो ।’
संसदीय समितिको पनि चासो
बन र बन्यजन्तुको अखेटोपहार संरक्षण गर्दा त्यसलाई बहुमूल्य मान्ने भ्रम सर्वसाधरणमा पनि परेको छ । पछिल्लो समयमा चितवनमा दुर्लभ बन्यजन्तुको चोरी शिकारी कम हुँदै गएकाले यसलाई शून्यमा झार्न पनि संरक्षित अखेटोपहार नष्ट गर्न लागिएको बन मन्त्रालयले जनाएको छ ।
अखेटोपहार नष्ट गर्ने सम्बन्धमा सरकारले गरेको प्रस्तावलाई संसदको प्राकृतिक स्रोत साधन समितिले पनि चासो देखाएको छ ।
अखेटोपहार नष्ट गर्ने विषयमा अध्ययन गरेर सुझाब दिन समितिको एक टोली चितवन पुगेको छ । समितिले दिएको सिफारिसका आधारमा त्यसलाई नष्ट गर्ने प्रक्रिया अघि बढाउने बन मन्त्रालयको तयारी छ ।
जीबजन्तु मरेमा या मारिएमा उनीहरुका हाड, छाला झिकेर सुरक्षित राख्ने प्रचलन छ । त्यस्तै, तस्करहरुबाट बरामद भएका अंगहरु पनि संकलन हुने गरेका छन् ।
देशभरका निकुञ्ज क्षेत्रमा मरेका जनाबरहरुको अंग चितवन राष्ट्रिय निकुञ्जको मुख्यालय कसरामा राखिएका छन् । त्यस्तै, निकुञ्ज बाहिर बरामद भएका जंगली जनाबरका अंगहरु चितवनकै टिकौलीमा रहेको सशस्त्र बन रक्षक तालिम केन्द्रमा संकलन हुँदै आएको छ ।
कति छन् अखेटोपहार ?
अखेटोपहार पनि भनिने दुबै ठाउँमा रहेका बन्यजन्तुका त्यस्ता अंगहरुको विवरण संकलन भइसकेको छ । सरकारले टिकौलीमा झण्डै २० वर्षअघि अखेटोपहार जलाएर नष्ट गरेको थियो । त्यसपछि जम्मा भएका अंगहरु जलाइएको छैन ।
२० वर्षका बीचमा चितवनमा गैंडाका ३ सय ६९ खाग, पाटे बाघका ६९ वटा छाला, जंगली हात्तीका १ सय ८५ वटा दाह्रा, चितुवाका ४ सय ९३ छाला, कस्तुरी मृगको ३६ थान बिना संकलन भइसकेका छन् । अन्य महत्वपूर्ण बन्यजन्तुको अखेटोपहार पनि संकलन भएको छ ।
जिउँदो बन्यजन्तुको संरक्षण गर्ने दायित्व सरकारको भएको भन्दै बन मन्त्रालयले मरेका बन्यजन्तुको अंग सँधै संरक्षण गर्न नसकिने बताएको छ ।
चितवनमा बाघ, गैंडा, चितुवा, भालु, माछा प्रजाति, मृगलगायतका सात प्रकारका जनाबरहरुको अखेटोपहार संकलन हुने गरेको छ । जनाबरहरुको अखेटोपहार व्यवस्थापनका लागि सरकारले कार्यविधि नै बनाएको छ ।
बन्यजन्तुका अंगहरु गैरकानुनी बजारमा महंगोमा बिक्ने भएपछि तस्करहरुको अन्तर्राष्ट्रिय आपराधिक सञ्जाल नै यसमा संलग्न हुने गरेको भेटिएको छ ।
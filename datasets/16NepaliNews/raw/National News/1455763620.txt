
﻿६ फागुन, काठमाडौं । रुसी राष्ट्रपति भ्लादिमिर पुटिनको तस्वीर भएको टिसर्ट लगाउनु एक रुसी फुटबलरका लागि महंगो सावित भएको छ ।
टर्कीमा भएको युरोपा लिगको एक खेलका क्रममा मिडफिल्डर दमित्री टरासफले राष्ट्रपति पुटिनको तस्वीर भएको टिसर्ट लगाएका थिए । उनको टिसर्टमा पुटिनको तस्वीर मुनी लेखिएको थियो, द मोस्ट पोलाइट प्रेसिडेन्ट ।
सिरियामा जारी संघर्षलाई लिएर टर्की र रुसको सम्वन्ध तनावपूर्ण छ । जब टर्कीले गत नोभेम्बरमा रुसी विमान खसालेपछि दुई देशको सम्वन्धमा दरार आएको थियो ।
मंगलबार राति टर्कीमा भएको युरोपा लिगको यो खेल रुसी क्लब लुकमटीभ मस्को र टर्कीको फिनरबाचेबीच भएको थियो । र, खेल घरेलु टोलीले २-० ले जितेको थियो ।
रुसी क्लब लुकमुटीभ मस्कोले मिडफिल्डर टरासभको कामलाई अनावश्यक चन्दै निन्दा गरेको छ ।
अब यूईएफएले भने क्लबलाई कारबाही गर्नेछ । किनकी खेलका क्रममा कुनै पनि खेलाडीले राजनीतिक बयान दिन र कुनै पनि विचारधारासँग जोडिएको देखाउन पाउने छैनन् ।
यद्यपि टरासभले भने आफ्नो बचाउ गरेका छन् । उनले भनेका छन्, पुटिन मेरो राष्ट्रपति हो र म उनलाई सम्मान गर्छु । त्यसैले मैले निर्णय गरेको थिएँ कि म उनीप्रति आफ्नो समर्थन देखाउँछु । जे मेरो टिसर्टमा लेखिएको थियो, म त्यही भन्न चाहन्थेँ ।’
टर्कीका पत्रपत्रिकाले भने पुटिनलाई उक्साउन दमित्रीले यस्तो गरेको भनेर लेखेका छन् ।
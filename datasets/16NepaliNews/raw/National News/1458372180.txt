
﻿मधुसुधन, रमेश/नयाँ पत्रिकाकाठमाडौं, ६ चैत
कांग्रेसको १३औँ महाधिवेशनपछि सभापति शेरबहादुर देउवाले केन्द्रीय कार्यालय सानेपामा शुक्रबार केन्द्रीय समिति बैठक राखेका छन् । पहिलो बैठकले आठ प्रस्ताव पारित गरेको छ ।
पदाधिकारीहरूले एजेन्डा तय गरेपछि केन्द्रीय समिति बैठक सुरु गरिएको थियो । सभापति देउवाले स्व. सुशील कोइरालालाई श्रद्धाञ्जली दिँदै बैठक सुरु गरेका थिए । देउवाले बैठकको सुरुमा भने, ‘मुलुक जटिल मोडमा उभिएको छ । देशलाई अगाडि लग्ने दायित्व हाम्रो हो । ठूलो पार्टी भएर पनि हामी विपक्षमा छौँ । ठूलो पार्टीका रूपमा प्रभावकारी भूमिका निर्वाह गर्न सकेका छैनौँ । पार्टी संरचनालाई काम गर्न सक्ने बनाउने, भ्रातृसंस्थाको अधिवेशन गर्ने, मधेसको समस्या समाधान गर्नुपर्ने दायित्व हामीसँग छ ।’
देउवाले बोलेपछि महामन्त्री डा. शशांक कोइरालाले धन्यवाद ज्ञापन, संसदीय दलको नेता चयन, भ्रातृसंस्थाको अधिवेशनसहितका आठ एजेन्डा बैठकमा प्रस्तुत गरेका थिए । कोषाध्यक्ष सीतादेवी यादवले कांग्रेस एक भए मात्र मुलुकका समस्या समाधान गर्न सकिने भन्दै अब विभाजित मानसिकता सबैले त्याग्नुपर्ने बताएकी थिइन् ।संसदीय दलको नेता चुन्न निर्वाचन समिति
कांग्रेस केन्द्रीय समितिले पार्टीको संसदीय दलको निर्वाचन गर्न तीन सदस्यीय समिति गठन गरेको छ । केन्द्रीय सदस्य रमेश रिजालको संयोजकत्वमा गठित समितिमा केन्द्रीय सदस्यद्वय सुरेन्द्र पाण्डे र गुरु घिमिरे सदस्य छन् । समितिले शीर्ष नेतासँग छलफल गरेर निर्वाचन मिति तय गर्नेछ । तत्कालीन सभापति स्व. सुशील कोइरालाको २६ माघमा निधन भएपछि कांग्रेस संसदीय दलको नेता पद रिक्त छ ।भ्रातृसंस्थाको अधिवेशन ६ महिनाभित्र
कांग्रेसले भ्रातृसंस्थाहरू नेविसंघ, तरुण दल, महिला संघ, किसान संघलगायतको महाधिवेशन ६ महिनाभित्र गर्ने निर्णय गरेको छ । केन्द्रीय समितिको निर्णयमा भनिएको छ, ‘महाधिवेशन हुन बाँकी सबै भ्रातृसंस्थाको महाधिवेशन ६ महिनाभित्र गर्न तथा प्रगति र वर्तमान अवस्थाबारे प्रतिवेदन यथाशीघ्र पार्टी सभापतिलाई बुझाउन भ्रातृसंस्थालाई निर्देश गर्ने ।’ बैठकमा महामन्त्री कोइरालाले भ्रातृसंस्थाको महाधिवेशन नौ महिनाभित्र गर्ने प्रस्ताव गरेका थिए । छलफलपछि समय घटाइएको केन्द्रीय सदस्य रमेश रिजालले जानकारी दिए ।यस्तो बन्यो मर्यादाक्रम
महाधिवेशनपछि पहिलो भएकाले मर्यादाक्रम मिलाउने क्रममा केन्द्रीय समिति बैठक दुई घन्टा ढिला सुरु भयो । बैठकले मर्यादाक्रम निर्धारण गरेको छ । पूर्वकार्यबाहक सभापति रामचन्द्र पौडेललाई दोस्रो बरियतामा राखिएको छ । तेस्रो नम्बरमा उपसभापतिलाई खाली राख्दै चौथो नम्बरमा निर्वाचित महामन्त्री डा. शशांक कोइराला, पाँचौँ नम्बरमा मनोनीत महामन्त्री, छैटौँमा कोषाध्यक्ष सीतादेवी यादव, सातौँमा मनोनीत सहमहामन्त्रीको बरियताक्रम राख्ने सहमति बनेको छ । आठौँमा प्रकाशमान सिंह, नवौँमा कृष्णप्रसाद सिटौला, दशौँमा गोपालमान श्रेष्ठ, ११औँमा विमलेन्द्र निधि, १२औँमा कुलबहादुर गुरुङ र तेह्रौँमा खुमबहादुर खड्काको बरियताक्रम तय भएको छ ।पहिलो बैठकमा पौडेल अनुपस्थित
नयाँ कार्यसमिति निर्वाचित भएपछि बसेको पहिलो बैठकमा सभापतिमा पराजित नेता रामचन्द्र पौडेल अनुपस्थित रहे । उनी गृहजिल्ला तनहुँमा रहेकाले बैठकमा अनुपस्थित रहेका हुन् । केन्द्रीय कार्यालय पुगे पनि खुमबहादुर खड्का र कुलबहादुर गुरुङ बैठकमा उपस्थित भएनन् । केन्द्रीय सदस्य तथा दलकी सचेतक ईश्वरी न्यौपाने सभामुख ओनसरी घर्तीसँग जाम्बिया भ्रमणमा रहेकाले सहभागी भइनन् ।तराई समस्या समाधानको अग्रसरता लिने
सीमांकन तथा मधेसमा देखिएका समस्या समाधानका लागि कांग्रेसले अग्रसरता लिने निर्णय गरेको छ । संघीय लोकतान्त्रिक गणतन्त्रात्मक संविधान कार्यान्वयनको नेतृत्व पार्टीले लिन अन्य दलसँग गहन छलफल र परामर्श गर्ने निर्णय भएको छ । प्रदेशको सीमांकनका विषयमा मधेसमा देखिएको समस्या समाधान गर्न पनि पार्टीले अग्रसरता लिने निर्णय बैठकको छ ।राहतमा ढिलाइप्रति ध्यानाकर्षण गराउने
भूकम्पपीडित जनतालाई राहत र अन्य सहयोगमा भएको ढिलासुस्तीप्रति सरकारको ध्यानाकर्षण गराउने निर्णय बैठकले गरेको छ । साथै, पुनर्निर्माण कार्यलाई तदारुकताका साथ अगाडि बढाउन सरकारसँग मागसमेत गरिएको छ ।कालोबजारी नियन्त्रण गर्न माग
कांग्रेस बैठकले भारतीय नाकाबन्दीपछि संस्थागत रूपमा मौलाएको कालोबजारी जारी रहेको भन्दै त्यसबारे सरकारको ध्यानाकर्षण गराउने निर्णय गरेको छ । हाल भइरहेको इन्धन अभाव, महँगी अन्त्य गरी आमनागरिकलाई सुरक्षाको प्रत्याभूति दिलाउन सरकारसँग माग गरेको छ ।पाहुना र सहयोगीलाई धन्यवाद
कांग्रेस बैठकले महाधिवेशन सफलतापूर्वक सम्पन्न गराउन प्रत्यक्ष तथा अप्रत्यक्ष रूपमा सहयोग पुर्‍याउने सबैलाई धन्यवाद दिएको छ । पार्टीको निमन्त्रणालाई स्विकारेर महाधिवेशन उद्घाटन समारोहमा उपस्थित राजनीतिक दलका नेताहरू, छिमेकी तथा मित्रराष्ट्रका विभिन्न राजनीतिक दलका नेताहरू, कूटनीतिक नियोगका प्रमुख एवं प्रतिनिधिहरू, नेपालस्थित दातृनिकायका प्रमुख एवं प्रतिनिधिलाई पनि कांग्रेसले धन्यवाद दिएको छ ।
कसले के भने ?
विमलेन्द्र निधि
मधेस समस्या समाधानका लागि असन्तुष्ट दलसँग प्रभावकारी वार्ता गरौँ । नवलपरासीको महासमिति बैठकमै कांग्रेसले तराईमा तीन प्रदेशमा जाने भनेको थियो । तराईमा तीन प्रदेश बनाउन तयार भए समस्या समाधान हुन्छ । धर्मनिरपेक्षता, गणतन्त्रका विषयमा हामी धेरै अघि बढिसक्यौँ, तर केही जिम्मेवार नेताबाट यस विषयमा गम्भीर विषय उठाइएका छन् । किन बोलियो पार्टीले प्रस्ट पार्नुपर्छ । यसरी बोल्दा परिवर्तनका मुद्दामाथि भ्रम सिर्जना हुन्छ ।डा. रामशरण महत
सरकारले आफूलाई जे मन लाग्यो, त्यही गरेको छ । सरुवादेखि बढुवासम्म एमालेकरण भएको छ । जुनियरलाई पुनर्निर्माण प्राधिकरणमा राखिँदा सिनियरलाई काम गर्न अप्ठेरो भएको छ । न्यायपालिकामाथि राजनीतीकरण र एमालेकरण भएकाले त्यसलाई रोक्न हामी खरो रूपमा उत्रन आवश्यक छ । भ्रातृसंस्थाका अधिवेशन ६ महिनाभित्र सम्पन्न गरौँ । बोलीमा होइन, व्यवहार गरेर देखाउँ ।बालकृष्ण खाण
कांग्रेसलाई व्यवस्थित र योजनाबद्ध बनाउनुपर्छ । व्यवस्थित बनाउन पुराना सिनियर र नयाँ साथीहरूको ऊर्जा, सक्रियता र जोशको सम्मिश्रण गरेर जानुपर्छ । संविधान कार्यान्वयन गर्न कांग्रेसले नेतृत्व दिनुपर्छ । भ्रातृसंंस्थाको अधिवेशन ६ महिनामा गर्ने भनेर मात्र हुँदैन, कुनको कुन महिनामा गर्ने भनेर प्रस्ट पार्नुपर्छ । सभापतिले पहिलो बैठकमै एजेन्डा ल्याउनुभयो यो राम्रो हो ।डा. प्रकाशरण महत
सभापतिजीले पार्टी सञ्चालनका लागि विधि, पद्धति र प्रक्रियाको जुन प्रतिबद्धता राख्दै आउनुभएको छ, यस्तो प्रतिबद्धता एजेन्डासहित आउनुपर्छ । पहिलो बैठकमै सभापतिको प्रस्ट एजेन्डा आउनुपथ्र्यो, तर आएन । अर्को बैठकमा ल्याउनुपर्छ ।महेश आचार्य
न्यायालयमाथि एमालेकरण भयो । सरकारको कार्यशैली अव्यावहारिक भइरहेको छ । विपक्षीका रूपमा हामी खरो उत्रने वेला आएको छ ।बद्री पाण्डे
प्रादेशिक संरचनालाई हाम्रो पार्टीले पनि स्विकारिसकेको छ । नियमावली संशोधन गरेर जानुपर्छ । नियमावलीमा प्रदेशको संरचना स्वरूप कस्तो हुने भन्ने विषयमा समिति बनाएर जानुपर्छ । नियमावलीको व्याख्या नगरी जाँदा पार्टी संरचनालाई संघीय स्वरूपमा कार्यान्वयन गर्न गाह्रो हुन्छ ।शंकर भण्डारी
भूकम्प गएको एक वर्ष बित्न लागिसक्यो, तर पीडितले अझै प्रभावकारी राहत पाएनन् । पुनर्निर्माणको विषय नारामै सीमित भयो । पीडितको पीडामाथि झन् पीडा नदिउँ । पीडितको पुनर्वासका लागि पलह गरौँ ।प्रदीप पौडेल
संविधान कार्यान्वयनका निम्ति स्पष्ट अभियान बनाएर अघि बढ्नुपर्छ । कानुन निर्माणदेखि संसद्मा नेतृत्व लिन समिति बनाएर पहल गर्नुपर्छ । यसका लागि हाम्रै नेतृत्व हुनुपर्छ । हामी विपक्षमा छौँ । तर, महँगोमा तेल बिक्रीमा बोल्दैनौँ, न्यायालयमा हस्तक्षेप हुँदा पनि बोल्दैनौँ । सरकारको लाचारीविरुद्ध हामी किन बोल्न सकेनौँ ? यसअघि त महाधिवेशनको बहाना लियौँ, तर सकिएपछि पनि किन विरोध गर्न सकेनौँ ?डा. मीनेन्द्र रिजाल
संविधान निर्माण कांग्रेसकै नेतृत्वमा भएकाले कार्यान्वयन पनि हाम्रै नेतृत्वमा भनिँदै छ । तर, कसरी नेतृत्व लिने हो, त्यो खाका बनाउनुपर्‍यो । यस्तो अमूर्त कुरा गरेर हुँदैन, प्रस्ट खाकासहित अघि बढ्नुपर्छ । संविधान कार्यान्वयनसँगै समृद्ध नेपालको खाका ल्याउनुपर्छ ।विश्वकप्रकाश शर्मा
आन्तरिक व्यवस्थापन, सामाजिक रूपान्तरण, आर्थिक विकासजस्ता विषयमा कार्यतालिका बनाएर प्रस्ट हुँदै अघि बढौँ । नाका खुलेको दुई महिना भयो, तर हामी अलमलियौँ । अब आन्तरिक व्यवस्थापन गर्न नीति कार्यक्रमलाई प्रभावकारी ढंगले अघि बढाउनुपर्छ । नेपाललाई समृद्ध बनाउने भनेर मात्र हुँदैन, विशेष योजनाको आवश्यकता छ । संविधानको अपनत्वको दायरालाई फराकिलो बनाउने गरी अघि बढौँ ।कल्याण गुरुङ
यहाँ हरेक क्षेत्रमा समस्या छन्, तर सबै समस्याको सामन्यीकरण मात्र गरियो । कसका के समस्या प्रस्ट पारौँ अनि छुट्याएर समिति बनाएर कसरी हुन्छ समाधान गरौँ । दलितको छुट्टै समस्या छ, तराईको छुट्टै छ, जनजातिको छुट्टै छ । हिमालको पीडा अर्को छ । होलसेलमा समस्या समाधान हुँदैन ।मोहनबहादुर बस्नेत
भूकम्पपीडित मात्र समस्यामा रहेको भनेर चर्चा गरियो, तर सिन्धुपाल्चोकका भूकम्पपीडितसँगै बाढीपहिरोपीडितलाई पनि उत्तिकै गाह्रो छ । उनीहरूका समस्या सम्बोधन गर्न हाम्रो पार्टी पहल गर्नुपर्‍यो ।किरण यादव
तराई मधेसको समस्यामा समाधान गरौँ, वार्ताको विकल्प छैन । क्रियाशील सदस्यता बाँड्दा जिम्मेवार भएर सोच्नुपर्ने हो, तर त्यस्तो भएन । धनुषा र महोत्तरीमा ४० प्रतिशत क्रियाशील सदस्य पार्टीप्रति बफादार छैनन् ।दलको नेता चुन्न निर्वाचन समिति
पहिलो बैठकले संसदीय दलको निर्वाचन गर्न केन्द्रीय सदस्य रमेश रिजालको संयोजकत्वमा सुरेन्द्र पाण्डे र गुरु घिमिरे सदस्य रहेको निर्वाचन समिति गठन गरेको छ । तत्कालीन सभापति सुशील कोइरालाको निधन भएपछि दलको नेता पद रिक्त छ । संसदीय दलको नेता प्रधानमन्त्रीको उम्मेद्वार हुन पाउने व्यवस्था संसदीय दलको विधानमा छ ।भ्रातृसंस्थाको अधिवेशन ६ महिनाभित्र
महाधिवेशन गर्ने म्याद गुज्रेका सबै भ्रातृसंस्थाको अधिवेशन ६ महिनाभित्र गर्ने निर्णय कांग्रेसले गरेको छ । नेपाल विद्यार्थी संघ, नेपाल तरुण दल, नेपाल महिला संघ, नेपाल किसान संघलगायतका कांग्रेसका भ्रातृसंस्थाहरूको अधिवेशन ०६४ देखि हुन सकेको छैन । ‘महाधिवेशन हुन बाँकी रहेका सबै भ्रातृसंस्थाको ६ महिनाभित्र महाधिवेशन सम्पन्न गर्न प्रगति र वर्तमान अवस्थाको विवरण सभापतिसमक्ष पेस गर्न निर्देश गर्ने’ केन्द्रीय समितिले गरेको निर्णयमा भनिएको छ ।
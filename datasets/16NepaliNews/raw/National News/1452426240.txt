
﻿
२६ पुस, भक्तपुर । खानेपानी तथा सरसफाइ मन्त्री प्रेमबहादुर सिंहले सन् २०१७ सम्ममा सबै नेपालीको घर-घरमा खानेपानीको धारा पुर्याइने बताएका छन् । आइतबार भक्तपुरमा आयोजित साक्षात्कारमा बोल्दै उनले घर-घरमा खानेपानी पुर्याउने कार्यको थालनी भक्तपुरबाटै सुरु गर्ने बताएका हुन् ।
खानेपानी तथा सरसफाइ मन्त्रालयले भक्तपुरलाई ‘इन्टी प्वाइन्ट’को रुपमा लिएर कार्य योजना थालनी गरेकोे उनले बताए ।
मन्त्री सिंहले भक्तपुरको महादेव खोला खानेपानी आयोजना अगाडि बढाएमा काठमाडौँ उपत्यकामा नै खानेपानीमा सहजता आउने बताउँदै खानेपानीको समस्या पहिचान गर्न र निराकणको उपाए खोज्न खानेपानी तथा सरसफाइ डिभिजन कार्यालयलाई निर्देशनसमेत दिए ।
खानेपानी तथा सरसफाइ डिभिजन कार्यालय भक्तपुरका प्रमुख आशिष घिमिरेले जिल्लामा रहेका खानेपानी तथा सरसफाइका समस्याबारेमा जानकारी गराउनुभयो ।
कार्यक्रममा युवा गैरसरकारी संस्था महासङ्घका उपाध्यक्ष नारायण गिरीले खानेपानी तथा सरसफाइ क्षेत्रमा युवाको सिर्जनशील र अर्थपूर्ण सहभागिता हुनुपर्नेमा जोड दिए । रासस

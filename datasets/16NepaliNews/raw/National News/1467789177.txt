
﻿वीरगञ्ज, २२ असार । नेपाली कांगे्रस पर्सा क्षेत्र नम्बर १ का सांसद राजेन्द्र बहादुर अमात्यले फरक क्षमता भएका व्यक्तिहरुकालागि संविधानमा समेत आरक्षणको व्यवस्था गरिएको बताएका छन् ।
जिल्ला अपाङ्ग समन्वय समिति पर्साद्वारा अपाङ्गता भएका व्यक्तिहरुलाई ह्वील चियर वितरण गर्न आयोजित कार्यक्रमलाई सम्बोधन गर्दै सांसद अमात्यले यस्तो कुरा बताएका हुन् । फरक क्षमता भएका व्यक्तिहरुको व्यक्तित्व विकासका लागि सरकारी सेवा सुविधामा समेत बृद्धि भएको कुरामा जोड दिँदै उनले जिल्ला अपाङ्ग समन्वय समिति पर्सालाई संसदीय विकास कोषबाट १ लाख रुपैयाँ नगद सहयोग गर्ने घोषणा समेत गर्नु गरे ।
कार्यक्रममा सांसद अमात्यले ७ जना अपाङ्ग व्यक्तिहरुलाई सात थान ह्वील चेयर वितरण गरेका छन् । जिल्ला अपाङ्ग समन्वय समिति पर्साका उपाध्यक्ष सन्तोष सिंहको सभापतित्वमा सम्पन्न कार्यक्रममा नेपाली कांग्रेसका नेता प्रकाश उपाध्याय, पुर्व नगर सभापति महम्मद सहाबुद्दीन, नेपाल प्रेस युनियनका केन्द्रीय सदस्य एवं मधेश विभाग प्रमुख विजय कुशवाहा, नेपाल अपाङ्ग संघ पर्साका अध्यक्ष शम्भु पासवान, आदिवासी जनजाति जिल्ला समन्वय समितिका उपाध्यक्ष किरण डङ्गोल, प्रदिप चौरसिया लगायतले मन्तव्य व्यक्त गरे ।
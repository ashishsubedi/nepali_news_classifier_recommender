
﻿मंगोल मुलबासी राष्ट्रिय फोर्सका सदस्यहरु
८ कात्तिक, काठमाडौं । उपत्यकाका विभिन्न विद्यालयमा बम आतंक चलाउने एक समूहलाई पक्राउ गरेको एक साता नवित्दै प्रहरीले त्यस्तै आतंककारी शैलीको एक सशस्त्र समूहलाई पक्राउ गरेको छ ।
नेपाल प्रहरीको विषेश ब्युरोले पाँच दिनदेखि चलाएको विशेष कारबाहीमा हतियार तथा विष्फोटक पदार्थसहित ‘मंगोल मुलबासी राष्ट्रिय फोर्स’ नामको भूमिगत समूहको नाइकेसहित १३ जनालाई पक्राउ गरेको हो ।
उनीहरुको साथबाट २ थान कटुवा पेस्तोल, २ थान रिभल्वर, १२ राउण्ड गोली, सैन्य दस्ता, कम्ब्याड ड्रेस र केही विष्फोटक पदार्थ समेत बरामद भएको छ ।
यसरी भयो कार्वाही
केही दिन अघि भक्तपुरको मनोहरा खोलाको किनारस्थित सुकुम्बासी बस्ती केही व्यक्तिहरु शंकास्पद अवस्थामा रहेको सूचना विषेश ब्युरोमा पुगेको थियो । विशेष ब्युरोेले सूचनाको आधारमा सुकुम्बासी बस्तीमा निगरानी बढायो । निगरानीको क्रममा गत बुधबार सुकम्बासी बस्तीमा रहेको एक घरमा छापा मार्दा दुई थान कटुवा पेस्तोलसहित पाँचथरका सचिन्द्र पालुङवा लिम्बु भन्ने शशी लिम्बु पक्राउ परे ।
लिम्बुलाई नियन्त्रणमा लिएर अनुसन्धान गर्दा नेपालका पश्चिम र पूर्वीक्षेत्रमा सैन्य दस्तासहित संगठित भैरहेको ‘मंगलबासी राष्ट्रिय फोर्स’ नामको भूमिगत समूह सक्रिय भैरहेको खुलेको हो ।
सोमबार सार्बजनिक गरिएकाहरु
लिम्बु पक्राउ परेलगत्तै थप कार्वाही गरेको विषेश ब्युरोले बिहीबार भक्तपुरकै विभिन्न स्थानबाट संगठनका प्रमुख भनिएका उपेन्द्र घर्तीमगर, पूर्वक्षेत्रीय प्रमुख भनिएका ताप्लेजुङ सिकौचीका पृथ्वीनारायण लिम्बु र मध्यक्षेत्रीय प्रमुख भनिएका रामेछापका टेम्डी शेर्मालाई पक्राउ गरेको थियो ।
त्यस्तै सुवास राई भन्ने खोटाङका सुवास चन्द्र किराँती पनि भक्तपुरबाट पक्राउ परेका छन् भने सिन्धुपाल्चोकबाट रविन श्रेष्ठ पक्राउ परेका छन् । उता रोल्पामा पाँच जना पक्राउ परिसकेको प्रहरी बताउँछ । संगठनको हेडक्वाटर भनिएका प्रमुख नेताहरुसँगै अन्य सदस्यहरु पनि पक्राउ पर्नुलाई प्रहरीले ठूलो सफलता भनेको छ ।
भूमिगत समूहबाट बरामद हतियार र विष्फोटक पदार्थहरु
जिविसको कर्मचारीदेखि सिंगापुरे लाहुरेसम्म आतंककारी संगठनमा
विशेष ब्युरोको कार्वाहीमा परेका १३ जनामध्ये कोही जिल्ला विकास समितिका कार्यालय सहयोगीदेखि सिंगापुरका पूर्वप्रहरी समेत रहेको खुलेको छ ।
भूमिगत समूहमा रहेर आपराधीक गतिविधि गरेको आरोपमा पक्राउ परेका सिन्धुपाल्चोकका रविन श्रेष्ठ जिल्ला विकास समिति सिन्धुपाल्चोकका कार्यालय सहयोगी भएको डीआइजी बमबहादुर भण्डारीले बताए । पश्चिमबाट आएका सदस्यहरुले उनकै घरमा सेल्टर लिने गरेको प्रहरी अनुसन्धानबाट खुलेको छ ।
त्यस्तै पूर्वी क्षेत्रीय प्रमुख भनिएका पृथ्वीनारायण लिम्बु सिंगापुरका पूर्वप्रहरी भएको पनि भएको खुलेको छ । लामो समय सिंगापुर प्रहरीबाट अवकाश पाएका लिम्बुले पूर्व क्षेत्रमा संगठनलाई आवश्यक विष्फोटक पदार्थदेखि गि्रनेटसम्म सप्लाई गर्ने गरेको भण्डारीले जानकारी दिए ।
चौकी आक्रमणको असफल प्रयास
प्रहरीका अनुसार रुकुमलाई आधार इलाका बनाएर २०७२ सालमा यो सैन्य दस्ता गठन भएको थियो । मंगोल नेशनल फोर्स, मंगोल मुलबासी फोर्स (किराँत)र संयुक्त जातीय मुक्ति मोर्चाबीच एकता भएर ‘मंगोल राष्ट्रिय फोर्स’ गठन भएको प्रहरी अनुसन्धानबाट खुलेको छ ।
विषेश ब्युरो प्रमुख डीआइजी भण्डारीका अनुसार यो समूहसँग एक सय चार जना सदस्य छन् । यो समूहले केही महिना अघि रोल्पास्थित एक चौकीमा आक्रमणको प्रयास गरेको थियो ।
सुरक्षाको कारण प्रहरी चौकीको नाम खुलाउन नचाहेका डीआइजी भण्डारीले भने ‘ आक्रमण गर्ने योजनासहित रातको १ बजे यो समूह चौकी पुगेको थियो । त्यसक्रममा उनीहरुले सरुमा ढुंगा हानेर प्रहरीको सतर्कता पत्ता लगाएका रहेछन् तर प्रहरी चनाखो देखिएपछि भागेको देखिन्छ ।’
भूमिगत समूहबाट बरामद सामाग्री
रोल्पामा प्रहरी चौकी आक्रमण गर्ने प्रयास असफल भएपछि मध्यक्षेत्रका कमाण्डर भनिएका टेम्डी शेर्पाको योजनाअनुसार यो समूह सिन्धुपाल्चोकको चौकीमा आक्रमण गर्ने योजना बनाएर गएको थियो । त्यहीक्रममा सूचना चुहिएपछि आपराधिक समूहको हेडक्वाटर नै पक्राउ परेको डीआइजी भण्डारीले बताए ।
यो समूहले अन्य बैंक तथा वित्तीय संस्थाहरु लुट्ने योजना पनि बनाएको प्रहरी अनुसन्धानबाट खुलेको छ ।
पूर्वलडाकुको तालिम, जनअदालत गठन
मंगोल मुलबासी राष्ट्रिय फोर्सलाई माओवादी पूर्वलडाकुहरुले सैन्य तालिम दिएको पाइएको छ ।
डीआइजी भण्डारीका अनुसार पूर्वलडाकु बिमल विकले यो समूहका सदस्यहरुलाई तालिम दिने गरेका थिए ।
प्रहरीले फेला पारेका तस्वीरहरुमा लडाकू शैलीमा सैन्य पोशाकमा तालिम लिइरहेका व्यक्तिहरु देखिन्छन् ।
रुकुमलाई आफनो सुरक्षितस्थल बनाइरहेको भूमिगत समूहले रोल्पामा भने जनअदालत समेत गठन गरेको प्रहरी अनुसन्धानबाट खुलेको छ । जनअदालतबाट उनीहरुले विभिन्न मुद्दा मामिला मिलाउनेदेखि जरिवाना तिराउनेसम्मको काम गरिसकेका थिए ।
द्वन्द्वकालको हतियारले चुनौती थप्योः डीआइजी भण्डारी
राजनीतिक संगठनको नाममा विभिन्न अपराधिक समूहले सुरक्षा चुनौति थप्न थालेको प्रहरीको विश्लेषण छ । पछिल्लो समय भूमिगत समूहसँग भेटिएका हतियारहरु थप चुनौतिपूर्ण बन्न थालेको विषेश ब्युरो प्रमुख डीआइजी भण्डारीको विश्लेषण छ ।
उनले भने, ‘नेत्रविक्रम चन्ददेखि सिके राउतसम्मको समूह अतिवादी हो । यिनीहरुले अहिलेसम्म हतियारको प्रयोग गरेका छैनन् तर अन्य भूमिगत समूहले राजनीतिको नाममा हतियार देखाउन थालेका छन् । यो हाम्रोलागि चुनौतिपुर्ण छ ।’
द्वन्द्वकालमा हराएका भनिएका हतियारहरु यार्सा गुम्बा लुट्ने अपराधीदेखि पूर्वलडाकुहरुको हातसम्म पुगेकाले त्यसलाई निस्तेज पार्न प्रहरी थप सक्रिय भैरहेको डीआइजी भण्डारीको भनाइ छ ।
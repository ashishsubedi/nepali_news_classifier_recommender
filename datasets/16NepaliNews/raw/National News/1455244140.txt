
﻿नयाँ पत्रिकाकाठमाडौं, २९ माघ
एमाले अध्यक्ष केपी शर्मा ओलीसहित शीर्ष नेताहरूले स्वच्छ प्रतिस्पर्धाबाट अखिलको नयाँ नेतृत्व छान्न निर्देशन दिएका छन् । सर्वसम्मतको प्रयास असफल भएपछि उनीहरूले यस्तो निर्देशन दिएका हुन् ।
अध्यक्षका लागि अध्यक्ष संस्थापन पक्षबाट वर्तमान महासचिव नवीना लामा र नेता माधवकुमार नेपाल पक्षबाट उपाध्यक्ष दीपक गौतम प्रतिस्पर्धामा उत्रिएका छन् । वरिष्ठ नेताद्वय झलनाथ खनाल, माधवकुमार नेपाल तथा महासचिव ईश्वर पोखरेलले राष्ट्रिय एकता र भौगोलिक अखण्डतामा चुनौती देखिएको भन्दै राष्ट्रियताको झन्डा बुलन्द पार्ने गरी देशभक्तिको भावनाका साथ अघि बढ्न निर्देशन दिए ।एमालेमा गुटबन्दी छैन : ओली
एमाले अध्यक्ष तथा प्रधानमन्त्री केपी ओलीले एमालेभित्र अहिले कुनै गुटबन्दी नरहेको दाबी गरे । उनले अखिलमा जो अध्यक्ष भए पनि आफूलाई फरक नपर्ने बताए । ‘चुनाव लड्ने दुईजना तपाईंहरू, अनि हामीतिर हेरेर नलडाउनुस् भन्ने ? अनि नलडी पनि नछाड्ने, हामीले कसरी मिलाउने ?’ उनले भने, ‘जो अध्यक्ष भए पनि मेरै अध्यक्ष हो । मैले एउटालाई उठ्नुस, अर्कोलाई बस्नुस् भन्दा मान्नुहुन्छ ? त्यसैले दुवैजना व्यबहारिक ढंगले प्रस्तुत हुनुस् ।’
सरकारमा आउन कांग्रेसलाई आह्वान 
उनले कांग्रेस सरकारबाहिर बस्नुको औचित्य नभएको बताए । ओलीले भने, ‘कांग्रेस कुन राजनीतिले बाहिर बसेको हो म बुझ्दिनँ । एमाओवादी, गच्छदारजी, राप्रपासहित संसद्का धेरै दल सरकारमा सामेल छन्, सामेल नहुने के राजनीति हो ?’ लोकतन्त्रको जंगे पिलरको सीमास्तम्भ एमाले भएको भन्दै उनले बलियो लोकतान्त्रिक सरकारमा कांग्रेस पनि आउनुपर्ने बताए ।
महाधिवेशनमा देखिएनन् वामदेव
अखिलको २२औँ महाधिवेशन उद्घाटन कार्यक्रममा उपाध्यक्ष वामदेव गौतम निमन्त्रणा पाएर पनि उपस्थित भएनन् । ओली नेतृत्वको सरकार बनेपछि प्राय: पार्टीका सार्वजनिक कार्यक्रममा देखिन छाडेका गौतमलाई वक्ताकै रूपमा महाधिवेशनमा बोलाइएको थियो । गौतमको अप्रत्याशित अनुपस्थितिबारे जानकारी नभएको उपाध्यक्षका उम्मेदवार जीवन राईले बताए । ‘उहाँलाई वक्ताकै रूपमा निमन्त्रणा गरिएको हो, तर अप्रत्याशित रूपमा आउनुभएन,’ राईले भने ।
शुक्रबारबाट बन्दसत्र 
अखिल महाधिवेशनको बन्दसत्र शुक्रबार बिहान ११ बजेबाट प्रज्ञा भवन कमलादीमा सुरु हुने प्रवक्ता आरसी लामिछानेले जानकारी दिए । बन्दसत्र सञ्चालनका लागि अध्यक्षमण्डलमा पार्टी सचिव तथा मोर्चा फाँट प्रमुख गोकर्ण विष्ट, केन्द्रीय सदस्य तथा विद्यार्थी फाँट प्रमुख तथा संस्थापन र नेपाल दुवै समूहका अखिलका पूर्वअध्यक्ष प्रस्तावित छन् ।
तीन सय प्रतिनिधिको लागेन टुंगो
महाधिवेशन सुरु भइसके पनि मोरङ, नवलपरासी, सुर्खेत, सिटिइभिटीलगायतका करिब तीन सय प्रतिनिधि टुंगो लाग्न बाँकी छ । संस्थापन पक्ष र नेपाल पक्षबीच विवादका कारण प्रतिनिधि टुंगो नलागेको हो । यद्यपि, प्रतिनिधि विवाद टुंग्याउन राति अबेरसम्म अखिलको स्थायी समिति बैठक जारी छ ।

﻿काठमाडौं, जेष्ठ ७ । सरकारले प्राकृतिक विपद्को अवस्थामा स्वदेशी तथा विदेशी संघ संस्था र दातृ निकायबाट कार्यविधिका आधारमा सहयोग लिन मन्त्रालयहरुलाई स्वीकृति दिएको छ । विहीबार प्रधानमन्त्री निवास बालुवाटारमा बसेको मन्त्रिपरिषदको बैठकले शिक्षा, स्वास्थ्य, सामूदायिक भवन निर्माणलगायतमा मन्त्रालयहरुले सहयोग लिनसक्ने निर्णय गरेको हो ।

बैठकले प्रधानमन्त्रीको अध्यक्षतामा अन्य राजनीतिक दलको प्रतिनिधि रहने गरी राष्ट्रिय पुनःनिमार्ण परामर्श समिति गठन गर्ने निर्णय पनि गरेको सूचना तथा सन्चारमन्त्री एवं सरकारका प्रवक्ता डा. मीनेन्द्र रिजालले जानकारी दिए । यसैगरी, मन्त्रिपरिषदले भूकम्पपछिको पुनःनिर्माणको सन्दर्भमा सम्बन्धित मन्त्रालयको कार्यक्षेत्रभित्र रहने गरी कार्ययोजना बनाउनसमेत मन्त्रालयहरुलाई स्वीकृति दिएको छ ।

सरकारबाट प्रदान गर्ने सेवा सुधारको कार्ययोजना बनाउने जिम्मेवारी भने सामान्य प्रशासन मन्त्रालयलाई दिइएको छ । बैठकले जडिबुटी उत्पादन तथा प्रशोधन कम्पनी सन्चालक समितिको अध्यक्षमा वन तथा भूसंरक्षण मन्त्रालयका सहसचिव रेशमबहादुर डाँगीलाई नियुक्ति गरेको छ । यसैगरी, रमेश पुनलाई नेपाली सेनाको उपरथीमा र डा. अरुणकुमार न्यौपानेलाई सहायकरथीमा बढुवा गरिएको छ ।

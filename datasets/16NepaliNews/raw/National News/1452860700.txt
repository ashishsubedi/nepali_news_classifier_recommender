
﻿सुभाषप्रसाद साह
१ माघ, बारा । मोस्टवान्टेड अपराधीलाई पक्राउ गर्न भारतीय प्रहरी सुटुक्क नेपालको कलैयामा प्रवेश गरेको पाइएको छ । बाराको मटिअर्वा नाकाबाट तीनजना दरोगा सहितको ७-८ जनाको टोली गाडिमा बिहिबार कलैयामा प्रवेश गरेको हो ।
उनीहरुले सीमामा तैनाथ सशस्त्रका प्रहरीलाई गढिमाई दर्शन गर्न आफुहरु जान लागेको जानकारी दिएका थिए । तर, उनीहरु गढिमाई नगई भारतमा हत्या, अपरहणका घटनामा संलग्न रहेका सितामढीका पप्पु साह भन्ने मिठु साहलाई पक्राउ गर्न उनको पसलमा पुगेका थिए ।
साहलाई पक्राउ गर्न खोज्दा स्थानीयको घेराबन्दीमा परेका थिए ।  भारतीय प्रहरीहरुले आफ्नो परिचय दिएपछि उनीहरु भारतीय भएको खुलेको थियो ।
घटनामा पुगेको नेपाल प्रहरीले भारतीय प्रहरीलाई स्थानीयबाट जोगाएर भारत तर्फ नै पठाएको छ ।  भारतमा आपराधिक घटनाका आरोपीत साह भने भारतीय प्रहरीलाई छलेर फरार भएको प्रहरीले जनाएको छ ।
सीमा सुरक्षा बलका प्रहरी नायब उपरीक्षक मेघराज जोशीले भारतीय प्रहरी आपराधी पक्राउ गर्न नभनेर गढिमाई दर्शन गर्न जाने बताउँदै नेपाल प्रवेश गरेको जनाए ।
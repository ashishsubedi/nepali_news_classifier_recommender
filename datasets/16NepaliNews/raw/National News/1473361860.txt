
﻿ 
२३ भदौ, काठमाडौं । नेपालबाट संगठित रुपमा अमेरिकामा संगठित मानव तस्करी हुने गरेको खुलेको छ । महानगरीय प्रहरी अपराध महाशाखाले नविन भन्ने नवराज खत्री र सागर शिरीषलाई पक्राउ गरेपछि अमेरिकामा हुने गरेको संगठित तस्करी पत्ता लागेको हो ।
प्रहरीका अनुसार तस्करहरुले यसका लागि तीन रुट प्रयोग गर्ने गरेको पाइएको छ । रुकुम घर भई ललितपुर महालक्ष्मी बस्ने ३२ वर्षका नवराज खत्री र बाग्लुङ्ग घर भई लैनचौर बस्ने ३७ वर्षका सागर शिरीष लगायतले अन्तराष्ट्रिय स्तरको संजाल बनाएको प्रहरीको दाबी छ ।
नवलपरासी रुपौलियागा ९ का प्रेम नारायण महतो भदौ १७ गते त्रिभुवन अन्तराष्ट्रिय विमानस्थलबाट ४० हजार अमेकिी डलर सहित पक्राउ परे ।
सुरुमा महतोलाई विदेशी मुद्रा अपचलनमा कारबाही प्रक्रिया सुरु गरिएको थियो । राजश्व अनुसन्धान विभागमा अझै अनुसन्धान जारी छ । तर, तीनै महतोले महतोले मानव तस्करीमा उजुरी लिएपछि अनुसन्धानका क्रममा अमेरिकामा हुँदै आएको मानव तस्करीको जालो पत्ता लागेको छ ।
महतोसहित चार जनाले नवराज र सागरको समूहलाई अमेरिका पुर्‍याउने भन्दै प्रतिव्यक्ति २० देखि ३० लाखसम्म रकम बुझाएका थिए । र, उनीहरुलाई काठमाडौंबाट दिल्ली, वैंकक, जापान, फ्रान्स, मेक्सिको हुँदै अमेरिका पुर्‍याउने योजना थियो । तर, महतो पक्राउ परे । अन्य तीनबारे केही खुलेको छैन ।
मेक्सिकोमा थुनाउथे, अमेरिकामा शरणार्थी बनाउने
प्रहरीका अनुसार नवराजखत्री समेतले काठमाडौंमा मानिसहरु जम्मा गर्ने र प्रतिव्यक्ति २० देखि ३० लाखसम्म तीन किस्तामा लिन्थे । र, अमेरिकासम्म पुर्‍याउन तीन रुट प्रयोग गर्ने गरेको अनुसन्धानबाट खुलेको छ ।
प्रहरीका अनुसार पहिलो रुट यस्तो छ, रकम लिएपछि काठमाडौं एयरपोर्टबाट दिल्लीमा पठाउने गरेको अनुसन्धानबाट खुलेको छ ।
दिल्लीमा एजेन्टले रिसिभ गर्ने र बैंकक पठाउँछ । त्यहाँबाट पनि एजेन्ट हुँदै मेक्सिको पुग्छन् । तर, मेक्सिको पुगेपछि अलपत्र पर्ने गरेको खुलेको छ । मेक्सिको प्रहरीले पक्राउ गरी थुनामा राख्छ । थुनामा रहेका मानिसहरुलाई भेट्छ र कानुनव्यवसायीसँग सम्पर्क गराइदिन्छु । १० हजार डलर तिरेपछि कानुनी सहजताको काम गर्न वकिलहरु तयार हुन्छन् ।
र, कानुनीप्रक्रिया मिलाएर उनीहरु मेक्सिको प्रहरीको थुनाबाट छुट्छन् र अमेरिकाको टेक्सासको शरणर्थी क्याम्पमा राख्ने व्यवस्था मिलाउने गरेको अनुसन्धाबाट खुलेको छ ।
रुट नम्बर दुईमा काठमाडौंबाट दिल्ली पुगेकाहरुलाई बैंककको सट्टा जापान ट्रान्जिट हुँदै मेक्सिको पठाउने गरेको पाइएको छ । तेस्रो रुट भने काठमाडौंबाट सिंगापुर, हुँदै जापान र मेक्सिको पुर्‍याउने गरेको प्रहरी अनुसन्धानले देखाएको छ ।
मेक्सिको पुगेपछि भने अलपत्र पर्ने, प्रहरीले पक्राउ गर्ने र छुटेर अमेरिकामा शरणार्थीका रुपमा प्रवेश गर्ने प्रक्रिया एउटै हुनेछ ।
यो तस्करीमा संलग्नहरु मध्ये काठमाडांैका एजेन्टहरुले १० लाखसम्म लिने गरेका छन् । मेक्सिको पुगेपछि कानुन व्यवसायी जेनिसाले १० लाख र अमेरिकाको टेक्सासस्थित शरणर्थी क्याम्पमापुगेपछि १० लाख गरी तीन किस्तामा ३० लाखसम्म रकम लिने गरेको प्रहरी अनुसन्धानबाट खुलेको महानगरीय प्रहरी अपराध महाशाखाले जनाएको छ ।
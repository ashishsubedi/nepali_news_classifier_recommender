
﻿२० फागुन, भैरहवा । तराई मधेस लोकतान्त्रिक पार्टीका अध्यक्ष महन्थ ठाकुरले सरकारको भनाई र गराईमा फरक देखिएको  बताएका छन् ।
बिहीवार तमलोपा रुपन्देहीद्धारा भैरहवामा आयोजित पत्रकार सम्मेलनमा तमलोपा अध्यक्ष ठाकुरले भने,- ‘आन्दोलनको क्रममा घाइतेहरुको सरकारले उपचारका गर्ने, कार्यकर्ता माथि लगाएको मुद्दा फिर्ता लिने, पक्राउ परेकाहरुलाई रिहाई गर्ने लगायतको निर्णय सरकारले गरेको थियो ।’ उनले थपे, उनले थपे, ‘तर सरकारले समस्याको सम्बोधन गर्न तिर जानुपर्नेमा त्यसको ठिक विपरीत अहिले पनि नेता कार्यकर्तालाई धरपकड गर्ने, मुद्दा लगाउने जस्ता काम गरेर दमन गरिरहेको छ’ ।
उनले सरकारका कारण हालसम्म वार्ता असफल भएको बताउँदै आफुहरु वार्ताको माध्यमबाट समस्या समाधान गर्न तयार रहेको बताए । सरकारले मोर्चाको सहमतिमा संविधान संसोधन हुनुपर्नेमा सरकारले एकतर्फी रुपमा शंसोधन गरेको र राजनीतिक संयन्त्र पनि एकतर्फी रुपमा निर्माण गरेको आरोप लगाए ।
त्यस्तै राजनितिक संयन्त्रको विषयमा तमलोपा पार्टीका उपाध्यक्ष हृदेश त्रिपाठीले सरकारले हिन्दुस्तान यात्राका लागि मात्र राजनितिक संयन्त्र बनाएको दावी गरे । उनले आफुहरु शान्त बसेको कारण अगामी दिनमा हुने आन्दोलनको लागि तयारी गरिरहेको बताए ।
मुलुकमा इन्धन अभाव भएको विषयमा उनले सरकारले संस्थागत रुपमा इन्धनको कालोबजारी गरिरहेको कारण जनता सहज रुपमा इन्धन पाउन नसकेको आरोप लगाए । उनले मुलुकमा राष्ट्रियता टोपी लगाएर कालोबजारी भइरहेको बताउँदै कालोबजारीमा अर्बौ रुपैयाँको खेल समेत भइरहेको दावी गरे ।
यसैगरी फागुन १९ र २० गते पार्टी अध्यक्ष महन्थ ठाकुरको अध्यक्षतामा भैरहवामा तमलोपाको रुपन्देही, नवलपारसी, र कपिवलस्तुका जिल्ला अध्यक्ष र केन्द्रीय नेताहरुको बैठकले विभिन्न निर्णय समेत गरेको छ ।
बैठकले शहिद घोषणा, मुद्दा फिर्ता, न्यायिक छानबिन आयोगको गठन गरी घाइतेहरुको उपचार, आमहड्ताल र बन्दको क्रममा राजस्व बक्यौता, बैंक ऋण असुली, विद्युत महसुल, शैक्षिक शुल्क मिनाहा गर्ने लगायतका माग गरिएको पार्टीद्धारा जारी प्रेस विज्ञप्तीमा उल्लेख छ
मोर्चाका नेताहरु पुनः दिल्ली जाँदै
आन्दोलन केहि समयस्थगित गरेर समस्या समाधानको प्रयास गरेको मोर्चाका नेताहरु आन्दोलनको कार्यक्रम घोषणा भएसंगै पुनः दिल्ली जाने भएका छन् ।
उनले नेपाल भारत महिला मैत्री समाजद्धारा दिल्लीमा आयोजित एक कार्यक्रममा सहभागी हुन मोर्चामा आवद्ध नेताहरु दिल्ली जान लागेको बताए
कार्यक्रममा मधेसी मोर्चा लगायत सत्तापक्ष र प्रमुख विपक्षी दललाई (काँग्रेस) पनि सहभागी हुनेछन् ।
उनले नाकाबन्दी, हड्ताल लगायतका कार्यक्रम स्थगित भएपनि आन्दोलन नरोकिएको बताउँदै आन्दोलनको स्वरुपमा मात्र परिवर्तन भएको बताए ।
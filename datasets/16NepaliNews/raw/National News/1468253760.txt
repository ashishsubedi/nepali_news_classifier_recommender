
﻿२७ असार, काठमाडौं । दक्षिण एसियाली मुलुकका जेष्ठ नागरिकहरुको कार्यशाला सोमबार काठमाडौंमा सुरु भएको छ । दक्षिण एसियाली मुलुकका जेष्ठ नागरिकलाई हक अधिकार दिलाउनका लागि एकतावद्ध गर्ने लक्ष्यसहित कार्यशाला गरिएको हो ।
महिला बालबालिका र समाजकल्याण मन्त्रालय तथा राष्ट्रिय जेष्ठ नागरिक महासंघको आयोजनामा भएको कार्यशालाको प्रधानमन्त्री केपी शर्मा ओलीले उद्घाटन गरेे ।
कार्यशालामा निर्वाचन प्रक्रियामा जेष्ठ नागरिकहरुको भूमिकाका विषयमा पनि छलफलको कार्यक्रम छ । प्रधानमन्त्री केपी शर्मा ओलीले काम गर्दा अनुभवको ठूलो महत्व हुने भन्दै जेष्ठ नागरिकहरुका अनुभवलाई मुलुकको विकासमा सदुपयोग गरिनुपर्ने बताए ।
उनले जेष्ठ नागरिकलाई सबैले सम्मान र आदरभाव गर्नुपर्ने तथा राज्यले पनि सुरक्षा प्रदान गर्नुपर्ने बताए । कार्यशाला काठमाडौं घोषणापत्र जारी गरेर मंगलबार सम्पन्न हुने छ ।
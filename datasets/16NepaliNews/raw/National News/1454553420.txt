
﻿
काठमाडौं/ नियमअनुसार सरकारले तोकेको चिह्न नछापी बिक्री–वितरण गरेको आरोपमा प्रहरीले एक सुर्ती उद्योगमा छापा मारेर सिल गरेको छ । प्रहरीले गोठाटारस्थित बालाजी सुर्ती उद्योगमा छापा मारी करिब नौ हजार केजी सुर्ती सिल गरेको हो ।
अंकित खनालले सञ्चालन गरेको उद्योगमा जिल्लास्तरीय सुर्तीजन्य पदार्थ नियन्त्रण तथा नियमन उपसमितिले छापा मारेको हो ।
जिल्ला प्रशासन कार्यालय, जिल्ला जनस्वास्थ्य कार्यालयका प्रतिनिधि र प्रहरी मिलेर उक्त सुर्ती उद्योगमा छापा हानिएको हो । आठ हजार नौ सय केजी सुर्ती र मेसिन अनुसन्धान तथा कारबाहीका लागि सिलबन्दी गरिएको काठमाडौं परिसरका प्रवक्ता एसपी विश्वराज पोखरेलले बताए ।
सुर्तीजन्य पदार्थ नियन्त्रण तथा नियमन गर्न बनेको ऐन २०६८ अुनसार सुर्तीको पाकेटमा धूमपानविरुद्ध जनचेतना जगाउने चित्र छाप्नुपर्ने हुन्छ । तर, धेरै चुरोट तथा सुर्ती कम्पनीहरूले उक्त नियम नमानेपछि प्रशासन कडाइका साथ लागेको हो ।

﻿वीरगन्ज (पर्सा), २० पुस । मधेसी जनाधिकार फोरम नेपालका अध्यक्ष उपेन्द्र यादवले सत्तारुढ दलले सम्पूर्ण जनताको भावना सम्बोधन हुने गरी संविधान बहुमतीय प्रक्रियाबाट नै जारी गरे पनि आफूहरुलाई आपत्ति नहुने बताउनुभएको छ ।

सो पार्टीको पर्सा शाखाले आज यहाँ आयोजना गरेको पत्रकार सम्मेलनमा बोल्दै अध्यक्ष यादवले यदि जनताको भावनालाई सम्बोधन हुने गरी संविधान जारी नभएका खण्डमा जनता आफैँले संविधान लेख्ने चेतावनी दिनुभयो । उहाँले माघ ८ मा संविधान आउने सम्भावना नभएको जिकिर गर्दै सोही मितिमा नै संविधान जारी गर्नुपर्छ भन्ने जबर्जस्ती पनि नभएको तर्क गर्नुभयो । अहिले वार्ताको नाउँमा नाटक भएको टिप्पणी गर्दै उहाँले सार्थक वार्ता भएको खण्डमा संविधान जारी गर्न सकिने पनि बताउनुभयो । आफूहरु समग्र मधेस स्वायत्त प्रदेशकै पक्षमा रहेको दाबी गर्दै यादवले विगतमा भएका सबै सम्झौता कार्यान्वयनमा सरकारले चासो नदिएको आरोप लगाउनुभयो । उहाँले सभाध्यक्षलाई संविधान निर्माणका लागि जिम्मा दिन नसकिने बताउनुहुँदै संविधानको मस्यौदा जनतामा पठाएर जनताले अनुमोदन गरेपछिमात्रै जारी गर्नुपर्नेमा जोड दिनुभयो । 

यसैबीच, अध्यक्ष यादवले वीरगन्ज उपमहानगरपालिका  १५मा निर्माणाधीन नेपाल पत्रकार महासङ्घ पर्सा शाखाको भवनको पनि आजै अनुगमन गर्नुभएको छ । सो क्रममा उहाँले पत्रकार महासङ्घ समाजको सम्पत्ति भएका कारण यसमा सबैको सहयोग आवश्यक रहेको बताउनुभयो ।  कार्यक्रममा उहाँलाई भवन निर्माणको अवस्थाका विषयमा अध्यक्ष श्याम बञ्जरा, उपाध्यक्ष ध्रुव साह, सचिव कृष्णउदास खनाल, निवर्तमान अध्यक्ष केसी लामिछानेलगायतले जानकारी गराएका थिए ।

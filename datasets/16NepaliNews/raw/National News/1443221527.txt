
﻿सरकारले स्पष्टिकरण सोध्ने तयारी थालेपछि भारतीय राजदुत रञ्जित रे एमाले अध्यक्ष केपी शर्मा ओलीलाई भेटेका छन् । परराष्ट्रका अधिकारी वा अन्य कुनै पनि उपस्थितिबिना ओलीसँग भेटेका ओलीसँग रेले गरेको कुराकानीबारे विवरण सार्वजनिक भएको छैन । ओली प्रधानमन्त्री हुने मार्ग प्रशस्त गर्दै संसद बैठक आह्वान भएपछि भारतीय राजदुतले भेटेका हुन् । उनलाई स्पष्टिकरण सोध्ने तयारी भैरहेको समयमा भावी प्रधानमन्त्री भनिएका ओलीसँग रेको भेटलाई चासोका साथ हेरिएको छ ।

हेपाहा प्रवृत्ति

ओली र राजदुत रेबीच अहिले एमाले संसदीय दलको कार्यालयमा भएको भेटमा उनको बडी ल्याङ्ग्वेज हेप्ने शैलीको देखिएको छ । कुटनीतिक मर्यादा अनुसार कुटनीतिक भेटघाटमा उपरखुट्टी लगाएर बस्नुलाई हेपेको वा असन्तुष्टी ब्यक्त गरेको बुझिन्छ । भावी प्रधानमन्त्री भनिएका ओलीसँग उनले देखाएको ब्यवहारले भारतीय हेपाहा प्रवृत्ति झनै उदाङ्गो बनेको टिप्पणी कतिपयले गरेका छन् । ओलीले केही दिनयता भारतविरुद्ध आक्रामक अभिब्यक्ति दिँदै आएका छन् ।

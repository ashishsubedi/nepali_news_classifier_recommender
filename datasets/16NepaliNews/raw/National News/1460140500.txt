
﻿काठमाडौं । प्रहरी नायव महानिरीक्षक (डीआईजी)बाट अवकास पाएर घर गएका चार जनालाई सरकारले एआईजीमा बढुवा गरेको छ ।
सर्वोच्च अदालतको आदेश सरकारले अटेर गरेका कारण उनीहरु बढुवा हुनबाट बन्चित भएका थिए ।
मन्त्रिपरिषद्को शुक्रबार बसेको बैठकले डीआईजीहरु विश्वराज शाही, सुशीलवर सिंह थापा, यादव अधिकारी र परशुराम खत्रीलाई एआइजीमा बढुवा गरेको हो ।
विशेष दरबन्दी सिर्जना गरेर चार जनाको बढुवा गरेसँगै नेपाल प्रहरीमा प्रहरी अतिरिक्त महानिरीक्षकको संख्या १३ पुगेको छ ।
सर्वोच्चको फैसला कार्यान्वयनका लागि २०७१ सालको साउन २९ गतेबाट लागू हुने गरी सिर्जना गरिएका चार एआईजीका विशेष दरबन्दी बढुवा पाएका अधिकृतहरुको अवकाशपछि स्वतः खारेज हुने गरि बढुवा गरिएको हो ।
तत्कालीन गृहमन्त्री वामदेव गौतमको पालामा डीआईजीको बढुवामा निकै विवाद भएको थियो । सात एआईजीका लागि १३ जनाको नाम सिफारिस भएकोमा सरकारले साउन २९ मा नौ जनाको बढुवा निर्णय गरेको थियो ।
बढुवा सूचीमा परेर पनि बढुवामा नपरेका शाही, थापा, अधिकारी र खत्री सर्वोच्च अदालत गुहारेका थिए । अदालतले न्यायोचित ढंगले बढुवा नभएको भन्दै चार जनालाई बढुवा गर्न सरकारलाई आदेश दिएको थियो ।
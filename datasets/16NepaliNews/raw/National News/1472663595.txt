
﻿राजविराज, १५ भदौ । राष्ट्रिय प्रजातन्त्र पार्टी नेपालका अध्यक्ष कमल थापाले वर्तमान मधेशको समस्या सम्बोधन गर्ने नाममा आम जनताको आँखामा छारो हालेर भारतलाई खुशी पार्ने ढङ्गबाट काम गर्न खोजेको आरोप लगाएका छन् ।
पार्टीको सप्तरी जिल्ला समितिद्वारा राजविराजमा बुधवार आयोजित पत्रकार सम्मेलनमा बोल्दै उनले यस्तो कुरा बताएका हुन् । सत्तारुढ दलहरुप्रति आक्रोश व्यक्त गर्दै उनले भने ‘मधेशको समस्या समाधान गर्ने नाममा दलहरुलाई प्रयोग गर्ने, आम जनताको आँखामा छारो हाल्ने र छिमेकी भारतलाई खुशी पार्ने ढङ्गबाट मात्रै वर्तमान सरकार अगाडि बढीरहेको छ ।’ वास्तविक रुपमा कांग्रेस, माओवादी केन्द्र र मधेशवादी दलले समस्या समाधान गर्न नचाहेको आरोप लगाउँदै प्रधानमन्त्री पुष्पकमल दाहालले भारत भ्रमण अघि नै संसदमा संशोधन प्रस्ताव पेश गर्ने कुरा भन्दै आएको तथा मधेशवादी दलले समेत प्रस्ताव चाँडो पेश गर्न माग गर्दैआएकोबाट पनि आशंका गर्ने ठाउँ रहेको उनले बताए ।
सत्तारुढ दलको सहमतिबाट संशोधन प्रस्ताव पारित हुने अवस्था नरहेको प्रष्ट्याउँदै राप्रपा नेपालका अध्यक्ष थापाले भने ‘वर्तमान सरकार र सत्तारुढ दलले यदी समस्या समाधान गर्न खोजेको भए हामीसँग पनि परामर्श गरिसकेको हुन्थ्यो तर हालसम्म आफूहरुसँग यस विषयमा चर्चासम्म भएको छैन, यस्तो अवस्था राप्रपा एमालेलगायतका पार्टीलाई बदनाम गर्ने षड्यन्त्र भईरहेको छ । संसदमा पेश गरिने संशोधन प्रस्तावको विषयमा उनले सत्तारुढ दलहरुको इमान्दारितालाई मध्यनजर गर्दै जनताको बृहत्तर हितलाई ध्यानमा राखी राप्रपा नेपालले आफ्नो भूमिका निर्वाह गर्ने उनले प्रष्ट पारे ।
वर्तमान अवस्थामा संविधान कार्यान्वयन ठूलो चुनौती रहेको बताउँदै उनले स्थानीय निकायको निर्वाचनको तिथि घोषणा गरी त्यसको तयारीमा जुट्नुपर्नेमा जोड दिए । स्थानीय तहको पुर्नसंरचना आयोगलाई सरकार सत्तारुढ दलले अनावश्यक हस्तक्षेप गरिरहेको आरोप लगाउँदै अध्यक्ष थापाले त्यस्ता कार्य तत्काल बन्द गर्न माग गरेका छन् । स्थानीय निकायको निर्वाचनमा चुनाव तयारीको सिलसिलामा आफू र आफ्नो पार्टी लागेको पत्रकार सम्मेलनमा उनले प्रष्ट्याए ।
धर्म निरपेक्षताको खारेजी र हिन्दूराष्ट्रको पुनरस्थापनालाई अङ्ग बनाईनुपर्नेमा जोड दिनुहुँदै पूर्व उप–प्रधान मन्त्री थापाले हिन्दूत्वको जागरण र हिन्दू राष्ट्र स्थापनाकालागि मधेशमा अभियान चलाईने जानकारी दिँदै भने ‘धर्म परिवर्तनको होडवाजी पहाडबाट मधेशमा समेत सरिसकेकोले यसलाई तत्काल रोक्नु जरुरी छ । मधेशको मुद्दालाई सम्बोधन गर्नकालागि आफूले विगतमा समेत महत्वपूर्ण भूमिका निर्वाह गरेको तथा बर्तमान अवस्थामा पनि राप्रपा नेपाल सकारात्मक रहेको उनले बताए ।
पत्रकार सम्मेलनमा उप–सभामुख गङ्गा प्रसाद यादवसमेतको उपस्थिति रहेको थियो ।
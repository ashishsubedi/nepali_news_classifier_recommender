
﻿नयाँ पत्रिकाकाठमाडौं, ९ माघ
संविधान संशोधन विधयेकमाथि नै संशोधन हालेको भन्दै कांग्रेससँग तीव्र असन्तुष्ट रहेका प्रधानमन्त्री केपी ओली २४ वटा संशोधन प्रस्तावमध्येबाटै समाधान खोज्न तयार भएका छन् ।
बिहीबार कांग्रेस सरकारमै हुँदा अघि बढाएको विधेयकदेखिका विषयमा तीव्र असन्तुष्टि जनाएका ओलीको अभिव्यक्तिपछि कांग्रेस र मधेसी मोर्चा चिढिएको भोलिपल्टै ओली सकारात्मक देखिएका हुन् । कांग्रेस सभापति सुशील कोइराला, उपसभापति रामचन्द्र पौडेल, एमाओवादी नेता नारायणकाजी श्रेष्ठसँग चर्काचर्की गरेका ओली आफैँले शुक्रबार छलफलका लागि कांग्रेसलाई बोलाएका थिए ।
‘संविधान संशोधनमाथि परेका २४ संशोधनबाट अहिलेको संशोधनलाई समृद्ध बनाउन सकिन्छ भन्ने भएको छ,’ एमाले प्रमुख सचेतक भानुभक्त ढकालले नयाँ पत्रिकासित भने, ‘संविधान निर्माण गरेपछिका समस्या समाधान गर्नका लागि समाधान होस् भन्नेमै हामी पनि छौँ ।’
मधेसी मोर्चासँग बिहीबार ‘सहज छलफल’ नभएको भन्दै उनले सबै दलसँग छलफल गरेर छिट्टै टुंग्याउने जानकारी दिए । सबै संशोधनबाटै साझा प्रस्ताव तयार गर्न सकिने धारणा ओलीले नै बैठकमा राखेका थिए ।
छलफलमा सहभागी कांग्रेस नेता महेश आचार्यले पनि प्रधानमन्त्री सकारात्मक भएको जानकारी दिए । उनले प्रधानमन्त्रीको बोली र व्यववहार कार्यान्वयन भए मोर्चालाई सहमतिमा ल्याउन सकिने बताए ।‘प्रधानमन्त्रीबाट अशोभनीय व्यवहार’
कांग्रेसका सभापतिसहितका शीर्ष नेताको बैठकले मधेसी मोर्चालाई सहमतिमा ल्याउनुपर्ने भूमिका खेल्नुपर्ने भए पनि प्रधानमन्त्रीले अशोभनीय व्यवहार देखाएको निष्कर्ष निकालेको छ । शुक्रबार सभापति कोइरालाले आफूनिकट नेताहरूसँग छलफल गर्दै प्रधानमन्त्रीले अशोभनीय व्यवहार देखाएको बताएको केन्द्रीय सदस्य आनन्दप्रसाद ढुंगानाले बताए ।
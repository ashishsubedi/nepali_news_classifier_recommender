
﻿रमेश धमला
११ फागुन, काठमाडौं । गत बैशाख १२ गतेको भूकम्पले देशैभर करिब ८ लाख घरहरु ध्वस्त भएको सरकारी तथ्यांक छ । तर, सरकारले भूकम्पपछिको पुनर्निर्माण कार्यलाई प्राथमिकतामा राख्न नसक्दा सामान्य जनताको मात्रै होइन, देशको प्रमुख सुरक्षा संगठन नेपाली सेनाका जवानहरुले समेत बस्ने ठाउँ पाएका छैनन् ।
नेपाली सेनाका अधिकारीहरुले दिएको तथ्यांक अनुसार भूकम्पमा १ हजार १ सय ९ वटा ब्यारेक र कार्यालयहरु भत्किएका छन् । ती भवन बनाउन सरकारले बजेट नदिँदा हतियारको समेत सुरक्षा गर्न कठिनाइ उत्पन्न भइरहेको छ ।
त्यसो त नेपाली सेनाले भूकम्प आउनुभन्दा अगाडि पनि सरकारसँग मागेजति बजेट नपाइएको गुनासो गर्दै आएको हो । तर, भूकम्पपछि सेनाले झनै बढी चित्त दुखाएको छ ।
प्रधानसेनापतिकै कार्यकक्ष अस्थायी भवनमा
बास बस्ने अधिकांश भवन भूकम्पले ध्वस्त बनाएपछि सिपाहीहरु बस्ने भवनमात्रै होइन, मुख्यालयमा रहेको प्रधासेनापतिको कार्यलयसमेत अस्थायी भवनबाटै चलिरहेको छ ।
भद्रकालीस्थित जंगी अड्डाको भवन भूकम्पले क्षतिग्रस्त बनाएपछि प्रधानसेनापतिका लागि नजिकै अर्को अस्थायी भवन बनाइएको छ ।
सैनिक प्रवक्ता सहायक रथी ताराबहादुर कार्की भन्छन्- ‘सेनासँग मुख्यालय बनाउने बजेट छैन, प्रधासेनापतिको कार्यलयसमेत अस्थायी भवनमा राखिएको छ ।’
सेनाको माग रक्षा मन्त्रालयमा थन्कियो
सेनाले भूकम्पबाट क्षतिग्रस्त भएका आफ्ना भौतिक संरचनाको विवरण र त्यसको मर्मत तथा पुनर्निर्माणमा लाग्ने बजेटसहितको विवरण रक्षा मन्त्रालयमा पठाइसकेको छ । त्यसमा सेनाले प्राथमिकताका आधारहरु समेत स्पष्ट पारेको छ । तर, मन्त्रालयले भने अहिलेसम्म सेनालाई कुनै प्रतिक्रिया दिएको छैन ।
सेनाले आˆना भत्किएका संरचनाहरु बनाउन ५ अर्ब रुपैयाँ माग गरेको छ । तर, पुनर्निर्माण प्राधिकरण गठन गर्नसमेत महिनौं लगाएको सरकारले टहरामा बसिरहेका सैनिकलाई कहिले ब्यारेक बनाइदिन्छ भन्ने ठेगान छैन ।
यसवीचमा सरकारका सरोकारवाला निकायहरुसँग छलफल भैरहेको भए पनि ठोस निर्णय आउन नसकेको सैनिक प्रवक्ता कार्कीले बताए ।
‘हतियारको सुरक्षा गर्न समस्या’
सेनाका हरेक ब्यारेकहरुमा आधुनिक हतियारदेखि अन्य महत्वपूर्ण विस्फोटक सामाग्री समेत राखिएका हुन्छन् । तर, भूकम्पपछि भत्किएका संरचनाहरु बनाउन सरकारले ध्यान नदिँदा ती ब्यारेकहरुमा राखिएका हतियारलगायतका महत्वपूर्ण सामानहरुको सुरक्षामा समेत समस्या पर्ने गरेको सहायक रथी कार्कीले बताए ।
सहायक रथी कार्की भन्छन्- ‘सेना महत्वपूर्ण सुरक्षा संगठन भएकाले उसका हरेक ब्यारेकहरुमा संवेदशील वस्तुहरु राखिएका हुन्छन् । त्यसैले पनि सैनिक संरचना जतिसक्दो छिटो बनाउन जरुरी छ ।’
आगामी दिनमा अन्य विपत्तिमा समेत खटाउनुपर्ने सेनाका जवानहरुलाई लामो समयसम्म ब्यारेक बाहिर राख्नु उपयुक्त नहुने कार्की बताउँछन् ।
११०९ वटा ब्यारेक बनाउनुपर्ने
वैशाख १२ गतेको भूकम्पले नेपाली सेनाको ११ सय ९ वटा भवनमा क्षति पुगेको सैनिक तथ्यांक छ । सैनिक प्रवक्ता सहायक रथी कार्कीका अनुसार ब्यारेक, पृतना, अस्पताल गरेर ११ सय ९ वटा भवनमा क्षति पुगेको छ । यीमध्ये ३७२ वटा भवन पूर्णरुपमा क्षति भएका छन् भने ७ सय ३७ वटा आंशिकरुपमा क्षतिग्रस्त भएका छन् ।
पुर्ननिर्माण गर्नुपर्ने ३७२ वटा भवनहरु मर्मत गरेर बस्न सकिने अवस्थामा रहे पनि बजेटको अभावमा बनाउन नसकिएको प्रवक्ता कार्कीले बताए ।
विषेश गरेर धादिङ, नुवाकोट, गोरखा, काभे्र, सिन्धुपाल्चोक लगायतका जिल्लाका अधिकांश सैनिक भवनहरु क्षतिग्रस्त भएका छन् ।
ती क्षेत्रमा खटिने अधिकांश जवानहरु अस्थाई टहरा र पालहरुमा बसेर काम चलाइरहेका छन् । कतिपय कार्यलयहरु भत्किएका छन् भने कतिपय ब्यारेक काम नलाग्ने अवस्थामा पुगेका छन् । सेनाले सानोतिनो संरचना भने आफैंले बनाएर काम चलाइरहेको छ ।
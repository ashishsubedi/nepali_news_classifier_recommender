
﻿गोपाल दाहाल
१२ चैत, धरान । पूर्वमै पहिलोपटक धरानमा राष्ट्रियस्तरको प्याराग्लाईडिङ च्याम्पियनशीप सुरु भएको छ । राष्ट्रिय खेलकुद परिषद् तथा नेपाल प्याराग्लाईडिङ तथा ह्याङ्ग्लाईडिङ एसोसिएसनको आयोजना र स्टि्रम धरानको स्थानीय संयोजनमा भएको प्रतिष्पर्धामा नेपालका विभिन्न ठाउँका ४० प्याराग्लाईडर सहभागी छन् ।
प्रतिष्पर्धाको धरान उपमहानगरपालिकाका कार्यकारी अधिकृत टिकादत्त राईले उद्घाटन गरे । शुक्रबार धरान २४ रमिते डाँडाबाट ४० प्रतिष्पर्धीसहित ६० प्याराग्लाइड उडे । विष्णुपादुकास्थित रमितेडाँडाबाट उडाइएका प्याराग्लाइड धरान १७ डाँडाघोपामा अवतरण गरिएको छ । भोलि पनि तिनै ४० प्रतिष्पर्धी उड्ने छन् । उनीहरुको उडान शैली, कलाको मूल्याङ्कन गरेर प्रथम, द्वितिय र तृतिय घोषणा गरिने छ ।
प्रथमले नगद २५ हजार, द्वितियले १५ र तृतियले १० हजारसहित ट्रफी र प्रमाणपत्र पाउनेछन् । भोली हुने अन्तिम प्रतिष्पर्धापछि राष्ट्रिय खेलकुद परिषदका सदस्य सचिव केशवकुमार विष्टले विजेतालाई पुरस्कार तथा प्रमाणपत्र वितरण गर्ने प्रतिष्पर्धाका संयोजक लेखमणी जिमीले बताए ।
पूर्वमै पहिलो पटक प्याराग्लाईडिङ प्रतिष्पर्धा भएको रमिते डाँडालाई पूर्वको प्याराग्लाईडिङ तालिम केन्द्र बनाउन पहल गरिने आयोजकले जनाएको छ ।







-तस्वीरहरुः गोपाल दाहाल
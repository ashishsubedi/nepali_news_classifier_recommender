
﻿ 

२१ मंसिर,काठमाडौं । कैलाली जिल्लामा करीव २० ओटा साना ठूला जंगल धार्मिक वनका रुपमा दर्ता छन् । पछिल्लो पटक त्यहाँका अल्पसंख्यक मुस्लिम समुदायले आफ्नो मस्जिद रहेको जंगल क्षेत्रलाई धार्मिक वनको मान्यता दिन आग्रह गर्दा ठूलै गलफत्ती भयो ।
थारु र पहाडे समुदायको बिरोधका बाबजुद तत्कालिन जिल्ला वन अधिकृत सिन्धु ढुंगानाले कानुन बमोजिम मस्जिद रहेको जंगललाई धार्मिक वनको मान्यता दिए । तर त्यसको विरुद्ध आन्दोलन भयो र वन अधिकृतले आर्थिक प्रलोभनमा परेर धार्मिक वनको मान्यता दिएको भन्दै अख्तियारमा उजुरी परेको छ ।
मंगलवार काठमाडौंमा आदिवासी जनजाति, अल्पसंख्यक समुदाय लगायत वन र प्राकृतिक स्रोत साधनको क्षेत्रमा क्रियाशिल संघ संस्थाका अगुवा सामु वन मन्त्रालयका सहसचिव सिन्धु ढुंगानाले आफूमाथि आइलागेको भाउँतो सुनाए ।
आदिवासी जनजाति र वन अभियन्ताहरुले जल, जमिन र जंगल जस्ता प्राकृतिक स्रोतमा आदिवासी तथा स्थानीय अनि अल्पसंख्यक सीमान्तकृत समुदायको अग्राधिकार हुनुपर्ने माग गर्छन् ।
तर १३ परिवार मुस्लिमले कानुन बमोजिम पाउनुपर्ने धार्मिक वन पाउन हुदैन भनेर उनीहरुनै बिरुद्ध उत्रिन्छन् भन्ने उनको आरोप थियो । जबकी गुम्बा र मन्दिरका नाममा कानुन बमोजिम धेरै ठाउँमा धार्मिक वनहरु संरक्षित छन् ।
सरोकारावाला संस्थाहरुको दुई दिने सम्मेलनले पारित गरेको अडानपत्र बुझेपछि सहसचिव ढुंगानाले नेपालमा प्रथा जनित कानुन जस्तै प्रथा जनित वनको अधिकार समेत दिन सकिने बताए ।
नेपालमा वन जंगल संरक्षणसँगै जंगल क्षेत्र बिस्तार भएपनि संरक्षित वनबाट स्थानीय जनताले लाभ लिन नपाएको विषयलाई सरोकारवालाहरुले गम्भिरतासाथ उठाएका छन् । वन जंगल बढेसँगै बाँदरले बाली सिध्याउने,बाघले पशु खाइदिने तर वनबाट स्थानीयले भने केही पनि नपाउने अवस्था रहेको छ ।
ग्रीन फाउन्डेशनका अध्यक्ष घनश्याम पाण्डेले संरक्षित जंगलभित्र ढले परेका वन पैदवारको व्यवस्थापनमात्र गर्ने हो भने पनि नेपालमा १५ लाख युवा जनशक्तिले रोजगारी पाउने आँकडा प्रस्तुत गरे । हाल ४० लाख नेपाली रोजगारीका लागि विदेशमा छन् ।
पाण्डेले भने- वन जंगल बढेको छ तर त्यहाँको काठ निकाल्न पाइएको छैन र तीनले कार्वन उत्सर्जन गरिरहेका छन् । अहिले पनि १५ करोड क्युविक फिट काठ उत्पादन हुन्छ । नेपाललाई १० करोड क्युबिक फिट काठले पुग्छ भने बाँकी ५ करोड क्युबिक फिट काठ हामी निर्यात गर्न सक्छौं ।
सरोकारवालाको अडानपत्र
सरकारले बनाउन लागेको कार्बन उत्सर्जन न्युनिकरण कार्यक्रममा वन पैदवारको व्यवस्थापन र उपयोग नीतिलाई पनि उच्च प्राथमिकता दिन सके रोजगारी सिर्जना हुने निष्कर्ष उनले सुनाए ।
यस कार्यक्रममा स्थानीय समुदाय र आदिवासी जनजातिको सरोकारलाई प्राथमिकताकासाथ सम्बोधन गर्न वन संरक्षण र व्यवस्थापनमा संलग्न रहदै आएका एक दर्जन बढी सामुदायिक संस्थाहरुले संयुक्त रुपमा आह्वान गरेका छन् ।
काठमाडौमा भएको दुई दिने संवाद र परामर्श सम्मेलनमार्फत उनीहरुले सरकारलाई २६ बुँदे अडान पत्र समेत दिएका छन् । अडानपत्रमा नेपालको रेडप्लस रणनीति र उत्सर्जन न्यूनिकरण कार्यक्रम दस्तावेजले नेपाल पक्षराष्ट भएका अन्तराष्टिय सन्धी, महासन्धी, अभिसन्धी, प्रतिवद्धताहरु पालना गर्न पनि माग गरिएको छ ।
यस्तै उत्सर्जन न्यूनिकरण कार्यक्रम संचालनको लागि निर्माण हुने सबै तहको संरचना र प्रकृयामा आदिवासी जनजाति र स्थानीय समुदायको पूर्ण, प्रभावकारी र निणर्ायक सहभागीता हुनुपर्ने उनीहरुले माग गरेका छन् ।
लाभको बाँडफाटमा आदिवासी जनजाति र स्थानीय समुदायको सरल, समन्यायीक र प्रभावकारी पहुँच हुनुपर्ने, लाभ बाँडफाट सम्बन्धी असन्तुष्टि र गुनासाहरु सम्बोधन गर्न आदिवासी जनजाति र स्थानीय समुदायको संलग्नता सहीतको एक स्वतन्त्र र अधिकार सम्पन्न समिति गठन गरिनुपर्ने माग गरिएको छ ।
सम्मेलनले लाभको बाँडफाटको क्रममा समुदायमा आधरित, प्रथाजनित वन र पारिवारिक निजी वन व्यवस्थापन पद्धतिमा १०० प्रतिशत सुनिश्चित गरिन पनि सरकारको ध्यानकर्षण गराएको छ ।
यस्तै वनको भू स्वामित्व र अधिकार आदिवासी र स्थानीय समुदायलाई हुनुपर्ने, वन कार्बन संरक्षण संवर्द्धन र उत्पादन, उपभोगको अग्राधिकार आदिवासी जनजाति र स्थानीय समुदायमा हुनुपर्ने, निजी तथा पारिवारिक वनमा सरकारको कुनै हस्तक्षेप हुन नहुने, र परम्परादेखि आदिवासी जनजाति र स्थानीय समुदायले भोग चलन, चरिचरण गर्दै आएका भुक्षेत्रलाई मान्यता प्रदान गर्दै सम्बन्धीत समुदायलाई नै हस्तान्तरण गरिनुपर्ने माग गरिएको छ ।
अडानपत्रलाई सामुदायिक वन उपभोक्त महासंघ नेपाल, नेपाल आदिवासी जनजाति महासंघ, राष्टिय दलित नेटवर्क, थारु कल्याणकारी सभा, आदिवास्ाी जनजाति महिला महासंघ, नेपाल आदिवासी जनजाति पत्रकार महासंघ, गि्रन फाउण्डेशन नेपाल, आदिवासी जनजाति अनुसन्धान तथा विकास केन्द्र अस्मिता नेपाल र पारिवारिक निजी वन संघले संयुक्त रुपमा वन तथा भुसंरक्षण मन्त्रालय, रेड कार्यान्वयन केन्द्रका प्रमुख डा. सिन्धु ढंगानालाई हस्तान्तरण गरेको छ ।
कार्बन उत्सर्जन न्यूनिकरण कार्यक्रम र रेडको कार्यान्वयन गर्दा स्थानीय समुदाय र आदिवासी जनजातिको सवाललाई सम्बोधन नगरी अघि बढ्नै नसकिने ढुंगानाले बताए ।
अडानपत्र हस्तान्तरण गर्दै आदिवासी जनजाति अनुसन्धान तथा विकास केन्द्र सिप्रेडका अध्यक्ष डा. पासाङ शर्पाले अडानपत्रका बुँदाहरुलाई सरकारले सम्बोधन गर्नुपर्ने बताए ।
विभिन्न संस्थाहरुले छुट्टा छुट्टै सुझाबहरु बुझाउदा सम्बोधनका लागि दवाव अपर्याप्त हुने भएकोले यो साझा अडान पत्र तयार पार्नुपरेको उनले बताए ।
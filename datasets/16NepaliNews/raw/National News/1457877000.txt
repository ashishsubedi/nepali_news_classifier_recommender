
﻿दिल निसानि मगर
कवि भुपि शेरचनले उ बेलै लेखेका थिए-
‘जब म यी भोकमा डुबेका चोकहरुमा,
यी बौलाएका कलि जस्ता गल्लीहरुमा
हेर्छु एक-दुई दिन बसेर बास,
तब गलत लाग्छ मलाई मेरो देशको इतिहास ।
केही दिनयता यो पङ्तिकार पनि कलिजस्ता गल्लीहरुमा घुमिरहेछ, बास बसिरहेछ दुई-चार दिन भुपि शेरचनले जस्तै । र, खोजिरहेछ निरन्तर कि आखिर यो देशको इतिहास कहाँ छ भनेर ।
माग्नेहरु मागिरहेछन् । रुनेहरु रोइरहेछन् । खानेहरु खाइरहेछन् । कमाउनेहरु कमाइरहेछन् । तड्पिनेहरु तड्पिरहेछन् । खुसियाली मनाउनेहरु खुसी मनाइरहेछन् । रातभरि उपियाँले टोक्नेहरु पनि छन्, दिनभरि रुपियाँले टोक्नेहरु पनि छन् । र, छन् पेट घटाउनका लागि एकाबिहानै उठेर शारीरिक ब्याम गर्न डौडिने सुकिलाहरु, पेट पाल्न निमेकमा निस्कने मजदुरहरु । म गम खान्छु- हो, यस्तै छ यार मेरो देशको इतिहास ।
बिहीबार साँझ एकजना महिलाको टेलिफोन आयो । उनको आवाजले मेरो कान भित्र अनौठो ध्वनी तरङ्ग ल्यादियो । आवाजको पर्दा पछाडि अन्य मानिसहरु पनि गाँईगुई गरिरहेका सुनिन्थे, कुनै बियोगान्त चलचित्रको पार्श्व संगीतमा झैँ । ‘दिल जी तपाई हामी भएको ठाँउमा आउनुहोस् है प्लिज, हामी जतन गरी संगालेको एउटा इतिहास देखाउनेछौं’ । म सुतिरहेको वर्तमान भावुकतामा जाग्यो । मधुरो स्वरमा “हुन्छ, म आउँछु नि” भनिदिएँ ।
मैले बिताइरहेको एकबारको जुनीमा ‘आउनुहोस् न एकैछिन बसौं’ भन्नेहरु त निकै धेरै थिए । तर, इतिहास देखाउँछु भन्नेहरु चाँहि कोही थिएनन् । बिहानै उठेर म उकालो लागें मेरो देशको इतिहासको खोजीमा । काठमाण्डौ मनमैंजुमा पुगेपछि पाइलाहरु अचानक रोकिन पुगे । र, मेरो आँखाले यस्तो चिज देख्यो, मानौं, कुनै जन्मजात आँखा नदेखेको शारीरिक अपाङ्गता भएको मानिसको आज आँखाको ‘सफल अप्रेशन’ भएको छ ।
२५ जना बालबालिकाहरुको बिचमा घेरिएकी थिइन् एउटी आमा । र उनी मसुक्क मुस्कुराइरहेकी थिइन् । बोलाएको मानिस अन्तत; आयो भन्ने लाग्यो होला उनलाई । मैले पनि आफ्नो क्यामेराको बटन थिच्दै उपस्थित भएको संकेत जनाइदिएँ । ती बालबालिकाहरु कोही उनको काखमा लडीबुडी गर्न खोजिरहेका थिए । कोही भने अंङ्गालोमा बाँधिन चाहिरहेका थिए । अनि कोही उनलाई चुप्पा गरिरहेका थिए ।
एउटा मान्छेको मायाले कति फरक पार्दछ जिन्दगीमा । करिब २५ जना बालबालिकाहरु तिनै एउटा मान्छे अर्थात आमा जुनु पुन मगरको मायामा बाँचिरहेका थिए । तिनीहरू टुहुरा, टुहुरी थिए, भोकानाङ्का थिए, अनाथ र असहाय थिए । जब जुनु पुन मगर तिनीहरुको जिन्दगीमा आमा बनेर आइन्, तब टुहुराको शरीरमा लुगाफाटो आयो, तातो एक गाँस खान्की आयो । र, आयो अङ्रेजी स्कुल ।
एउटा मान्छेको हौसलाले कति परक पार्दछ जिन्दगीमा । उनीहरुले इतिहास देखाउन चाहेको मान्छे यो पङ्गतिकार कुनै करोडौँ राहातदाता वा डोनरको रुपमा होइन, केबल हौसला बोकेर उपस्थित हुन पुगेको थियो । तर, हौसला आँशुमा बदलियो । भावनाको रुप लिँदै मुटु छोएर धेरै टाढाको क्षितिजसम्म पुग्यो । जब रोल्पाका २२ बर्षीय उज्जवल बुढामगरले आफुलाई जन्म दिने बाबा युद्धमा मारिएको संमरण सुनाउँदै गहभरि आँशु चुहाउन थाले । आफू उभिएको जमीन र आकाशमा एक्कासी जोडिएजस्तो अनुभुति भयो ।
उज्जवलका बाबा माओबादी युद्धमा सहभागी हुदाँ भिडन्तमा घाइते भई बितेको र आमाले पनि संसार छाडेर गएको समचार सुनेपछि जुनु आमाले आफ्नो कमलो मन थाम्न सकिनन् । “आँखाको आँशु त जेनतेन रुमालले पुछिएला, तर मनको आँशु कसरी पुछ्ने हो ?” भावुक हुँदै जुनु आमा भन्छिन्-“ यो उज्जवल मेरो कोखको रगत नभए पनि मेरो छोरा समान हो । म उ भोको बसेको, नाङ्गो हिँडेको र स्कुलको मुख नदेखेर जीवन बिताएको देख्न सक्दिँन ।“
उज्ववल यो देशका वीर शहिदका छोरा हुन् । सरकारले उनलाई शहिदको छोरा भनेर चिन्नुपर्ने हो । कुनै पनि देशमा शहिदको छोरा हुनुमा आफ्नै सम्मान हुन्छ, गर्व हुन्छ, पहिचान हुन्छ । तर दुर्भाग्यवश हाम्रो देशका उज्जवलहरुलाई यो राज्यले आफ्नो नागरिक होइन, सौताको जस्तो दरिद्र ब्यबहार गरेको भान हुन्छ । यति मात्र होइन कि शहिदको नामको उपहास गरेजस्तो लाग्छ । शहिदको छोराको महत्व के हो ? सरकारलाई नै थाहा छैन ।

कुनामा बसेर कुरा सुनिरहेका १७ बर्षीय निकाश रोका मगरले उत्साहित हुदैँ भने-  धेरै पढेर जागिर खान्छु, अनि आमालाई सुनको बाला किनिदिन्छु

“’बाबाको अनुहार अलिअलि याद आउँछ, तर ठ्याक्कै यस्तै हुनुहुन्थ्यो भनेर अड्कल काट्न सक्दिँन, घरमा फोटो भएको भए सम्झन सजिलो हुन्थ्यो होला, फोटो पनि छैन । जुनु आमाले काठमाण्डौ ल्याएपछि त बाबाको याद पनि आउँदैन, नत्र त म रातभरि रुन्थें ।’
रोल्पा जन्मेका १६ बर्षीय अनुप घर्तीमगरले युद्धमा गुमाएका आफ्ना बाबाको अनुहार-चित्रबारे कल्पना गर्दा जुनु आमा रोइरहेकी थिइन् ।
कुनामा बसेर कुरा सुनिरहेका १७ बर्षीय निकाश रोका मगरले उत्साहित हुदैँ भने-“ म धेरै पढेर जागिर खान्छु, अनि आमालाई सुनको बाला किनिदिन्छु” ।’
निकाशले आफुलाई जन्म दिने आमाको काख कस्तो हुन्छ भनेर लामो समय महशुस गर्न सकेनन् । तर, उनलाई आमाको माया दिने मान्छेको अभाव भने कहिल्यै भएन । रुकुमबाट जुनु आमाले उनलाई काठमाण्डौ झिकाइन् र पालनपोषण मात्र होइन, एउटा छोरा समानको ब्यवहार गेरर हुर्काइरहेकी छिन् ।
निकाश रोकाहरुलाई टुहुरा बनाउनेहरु, दुर्गम गाँउमा सपनाको फूलबारी फुलाउनेहरुलाई थाहा छैन, निकाशले आफ्नो मनमा कुन पीडा लिएर बाँचेका छन् ? उनी विवश छन् वा बाध्य छन् । जे होस् जुनु आमा भन्दै एक मुठी प्राणलार्इ धानिरहेका छन् । तर, राज्य कहाँ छ ? आज केही निकाशहरु त जुनु आमाजस्ता मनकारीको प्रेम साहरा, दया माया र स्नेहमा बाँचिरहेका छन् । तर, दुरदराजका हजारौँ निकाशहरुलाई सबैले बिर्सेका छन् ।
कतिपय मानिसहरु सेवाको भावमा काम नै गर्दैनन् । तर, यस्तो गरें, उस्तो गरें भनेर प्रचारमा रमाइरहेका हुन्छन् । तर, एउटी मनावसेवी जुनु पुन यो देशमा गुमनाम छिन् । वैधानिकरुपमा ‘“एकीकृत सिर्जनशील सामाज नेपाल’” नामक परोपकारी संस्था गठन गरेर उनले २५ जना बालबालिकालाई पालनपोषण गरिरहेकी छिन् । जसमध्ये अधिकांश माओवादी युद्धमा ज्यान गुमाएका अविभावकहरुका सन्तान छन् । असहाय, अपाङ्ग बालबालिका छन् । पछिल्लो समय भुइँचालोमा परेर परिवारका सबै सदस्य गुमाएका केही घरबारविहीन पनि छन् ।
दिल निसानि मगर
रामेछाप स्थायी घर भएकी ९ बर्षीया रमिता तामाङ्गले यसपालिको भुईँचालोमा आमाबाबा गुमाइन् । उनीसँगै बाबाआमा गुमाउनेमा रामेछापकै ६ बर्षीय सम्झना तामाङ्ग पनि हुन् । उनीहरु बेसाहरा भए भन्ने खबर पाएपछि जुनु आमाले आफ्नो संस्थामा झिकाइन् र मनमैजुमा रहेको ‘शुभकामना’ बोडिङ्ग स्कुलमा भर्ना गरिदिइन् । उनीहरुलाई बस्ने आवासको ब्यवस्था गरिन् । लत्ता कपडाको बन्दोबस्त गरिन् । एउटी आमाले आफ्ना सन्तानलाई हुर्काउन र बढाउन जे भूमिका निभाउँछ, उनले त्यो पूरा गरिन् ।
अपाङ्ग भएका बिश्वास रोका मगरको दाँया खुट्टाको पाउ छैन । हिँडडुल गर्न सके पनि उनलार्इ सहज छैन ।  उनी १६ वर्षका भए । पारिवारिक अवस्था नाजुक भएका एउटा अपाङ्गका लागि यो मुलुकमा बाँच्न कति मुस्किल छ, हामी कल्पना गर्न सक्छौं । अपाङ्गता भएकाहरुको सरकारी भत्तासमेत गाबिस सचिबले झ्वाम्म पार्ने देश हो यो । तर, जुनु आमाले बिश्वासलाई आफ्नै खर्चमा स्याहार गरिरहेकी छन् ।
१९ बर्षीया सविना मगरको बाँया हातमा समस्या छ । हात चल्दैन । सबिनाका लागि पनि जुनु कर्म दिने आमा बनेकी छिन् ।
यस्ता धेरै बालबालिका छन्, जसलाई जुनु आमाले आफ्नो एक्लो प्रयास र पहलमा परोपकारी भावनाका साथ अगाडि बढाइरहेकी छिन् । उनलाई देश, विदेशबाट सहयोग उपल्बध गराउने छिमेकी, आफन्त, दाजुभाइ, शुभचिन्तक त छन् नै, फेरि पनि उनको यो प्रयास प्रशंसायोग्य छ ।
“मलाई कुनै बिदेशि डोनरले पैसा दिएको छैन, न मैले सम्पति धेरै भएर त्यसको सदुपयोग गर्न खोजेकी हुँ” जुनु आमा भन्छिन्- ‘ईच्छा भए उपाय कति, बिदेशमा रहेका दाजुभाइले सहयोग गर्नुहुन्छ, मेरा माइतीले दिएको सम्पति पनि प्रयोग गरेकी छु ।”
बालबालिकाहरुको आवासदेखि लिएर पालनपोषण एवं स्कुल शुल्कसमेत गरी मासिक डेढ लाख खर्च हुने जुनु आमाको तर्क छ । यसपालि नाकाबन्दीले गर्दा अझै समस्या परेको भन्दै जुनु पुन भन्छिन्- “ग्यास पाइँदैन, खाना पकाउनका लागि दाउरा मात्रै महिनामा ४० हजारको प्रयोग भयो । तेल, दाल, चामल, सगसब्जी समेत महङ्गो भएका कारण यसपालिको मासिक खर्च २ लाख भन्दा बढी नाघेको छ” ।
तर, बोडिङ्ग स्कुलमा भने अनाथ असाहय बालबालिकाहरुका लागि भनेर ४० प्रतिशत छुट भएको जुनु आमाले बताइन् ।
बालबालिकाहरुलाई खाना पकाएर खुवाउने र सरसफाइ गरिदिने दुईजना सहयोगी छन् । तिनको तलब तोकिएको छ मासिक १२ हजार । अन्य दुई जना शिक्षकहरु तलबमै राखिएका छन्, जस्ले स्कुलबाट फर्केका बालबालिकाहरुलाई संगीत तथा खेलकुद सिकाउने, गृहकार्य गर्न लगाउने काम गर्छन् । तिनको तलब पनि जुनु आमाले जुटाउने गर्छिन् । बालबालिकाहरुलाई राखेको घरको भाडा मासिक २५ हजार छ, पानी र बिजुली खर्च बाहेक ।
“यतिका पैसा कसरी जुटाउँछस् भनेर कैयौं मानसिहरु प्रश्न गर्छन् । तर, म हमेसा अनुत्तरित हुने गर्छु । सरकारले गर्नुपर्ने काम म एउटा नागरिक, त्यो पनि महिलाले गर्नुपरेको छ । हाम्रो देशमा महिलाले गरेको कामलाई सजिलैसँग जस नदिने परम्परा छ । तर, मेरो ईच्छाशक्तिका कारण यो सबै काम सम्भव भएको छ” । जुनु आमा थप्छिन्- यसपालि बिदेशमा रहेका दाजुभाइहरुले सहयोग पठाउन ढिला गरे । मैले आफ्नो सुन बैङ्कमा राखेर घर भाडा तिरे । नपुगेको पैसा माइतीलार्इ माग्छु । उनीहरु सम्पन्न छन्, मैले गरेको काम देखेर खुसी भएका छन् ।“
बिदेशबाट आर्थिक रकम प्राप्त त हुन्छ,तर त्यो नियमित नहुने भएकाले आफुले गरेको मानव सेवाको जानकारी सबैलाई पुगोस् भन्ने जुनु आमाको चाहना छ । ताकि जुनु आमाले बालबालिकाहरुलाई आवश्यक पर्ने आधारभुत सबै सामानहरुको जोहो गर्न सकुन् ।
बालबालिका सुत्ने आ-आफ्ना सफा बिस्तरा छन् । खाना खाने छुट्टै टेबुलहरु छन् । पढ्नका लागि शान्त वातावरण छ । जुनु आमा भन्छिन्- “सबैथोक हुदाँ पनि मलाई दुई-चार दिन नदेख्ने हो भने यी नानीबाबुहरु आतिन्छन् । म त झन् मर्छु जस्तै हुन्छु ।“
‘हरेक महिनाको अन्त्यमा रकम कसरी जुटाउने होला भन्ने पीर त पर्छ । तर, त्यो पीर थाहा नपाइकन सजिलैसँग समाप्त हुन्छ । सायद राम्रो काम गरेको भएर होला, भगवानले साथ दिएको’ जुनु आमा हाँस्दै भन्छिन् -“तँ आँट म पुर्याउँछु भन्छन् रे, त्यसैले म आँट्छु, मेरा भगवानहरुले पुर्याइदिन्छन्  फलानोको संस्थामा असहाय बालबालिकालाई पालनपोषण गर्छन्, पढाइदिन्छन् भन्ने थाहा पाएपछि सहयोग मात्र होइन, थप असहाय बालबालिकाहरु पनि थपिने भएकाले अनुमान गरेको आर्थिकले कहिल्यै नपुग्ने जुनु आमा बताउँछिन् ।
वास्तवमा यो राज्यको काम हो । राज्य निकम्बा भएपछि सचेत र मनकारी नागरिकहरुले केबल परोपकारी भावनाबाट यस्ता सेवामुलुक कामहरु भइराखेका छन् । तर, सिङ्गो राष्ट्रले यस्ता कुराहरुमा ध्यान नदिने हो भने एकदुई जना जुनु आमाहरुको सकारात्मक प्रयासले मात्र समस्याको समधान पूर्ण रुपमा हल हुन सक्दैन । यस्ता बालबालिका हरुलाई टुहुरा-टुहुरी बनाएको कसले हो, त्यो पक्ष संवेदनशील हुनुपर्छ कि पर्दैन ? इतिहासलाई साक्षी राखेर जिम्मा लिन पर्छ कि पर्दैन ? जवाफदेयिता र नैतिकताको बोध हुनुपर्छ कि पर्दैन ?
यी बालबालिकाहरु काठमाण्डौ मनमैजुको एउटा घरमा छन् । सरकार पनि काठमाण्डौको सिंहदरबारभित्र छ । महान सपना देखाउनेहरु र सपनाको हत्या गर्नेहरु पनि धेरै टाढा छैनन्, यही खाल्डोभित्र छन् । तर, किन राज्य उनीहरुदेखि लाखौं कोष टाढा रहेको भान हुन्छ ? किन आँखा चिम्लेका छन् नयाँ नेपाल बनाउन टुहुरा-टुहुरीका खेती गरेका महामानवहरु ? पक्कै पनि इतिहासले समीक्षा गर्छ ।
जुनु आमा आम नागरिकको सहयोग चाहन्छिन् । कापी, कलम, किताब, कपडा दिएर बालबालिकाहरुका लागि सुनौलो भविष्यको कामना गर्नेहरु दैनिक रुपमा पुगेका हुन्छन् नै मनमैजुमा । तर, जुनु आमाले कसरी बालबालिकाहरुलाई पालनपोषण गरेकी छिन्, शिक्षा दिएकी छिन् र आमाको अभावको कमी हुनबाट जोगाएकी छिन् भनेर जान्न, बुझ्न र सहयोग गर्न काठमाण्डौको “मनमैजु” धेरै टाढा छैन ।

﻿
२३ कात्तिक, काठमाडौं । शिक्षाको महत्व बुझेपछि रौतहटका ग्रामिण क्षेत्रका मुस्लिमहरुले पनि छोरा सरह छोरीलाई पनि विद्यालय पठाउन थालेका छन् ।
जिल्लाको शहरी क्षेत्रका शिक्षित परिवारले छोरीलाई पढाए पनि अधिकांश मुस्लिम बालिका विद्यालय शिक्षाबाट वञ्चित थिए ।
ग्रामिण क्षेत्रका अधिकांश मुस्लिम समुदायमा छोरीलाई घरको कामधन्दामा लगाउने चलन रहेकोमा रौतहट राजपुर फरहदवाका मुस्लिम समुदायले भने छोरीलाई विद्यालय पठाएर शिक्षाको अवसर प्रदान गरेका छन् ।
छोरा र छोरीमा विभेद गर्न नहुने भन्दै अभिभावकले छोरीलाई समेत विद्यालय पठाउन थाले पछि राजपुरका किशोरी तथा बालिकहरु निकै खुशी देखिएका छन् ।
करिव पाँच वर्षअघि समुदायकै सहयोगमा राजपुर फरहदवामा शुरु गरिएको जामिया खादिजातुल कुब्रा विद्यालयमा रौतहटको राजपुर मात्रै नभएर बारा र सर्लाही जिल्लाका मुस्लिम छात्राहरुले निशुल्क रुपमा अध्यन गरिरहेका छन् ।
छात्रा विद्यालयको सो छात्रावासमा एक सय पचास छात्राहरु बस्छन् । विद्यालयमा चार सय छात्राहरु अध्यनरत रहेको विद्यालयका प्रधानाध्यापक कारी सहाबुद्दिनले जानकारी दिए । विद्यालयमा उर्दू सहित नेपाली र अन्य विषयहरुको पनि पढाइ हुने गरेको छ ।
मुस्लिम समुदायको बाक्लो वस्ती रहेको राजपुर फरहदवामा सञ्चालित यस विद्यालयमा छात्रावाससमेतको व्यवस्थाका कारण बालिकाहरुलाई पढाउन सजिलो भएको अभिभावकहरुको अनुभव छ ।

समुदायबाट संकलित रकम र विभिन्न स्थानबाट आउने चन्दाले नै विद्यालय सञ्चालन भइरहेकामा सरकार वा जिल्ला शिक्षा कार्यालयले पनि सहयोग गर्नुपर्ने प्रधानाध्यापक कारी सहाबुद्दिनको माग छ ।
बालिकाहरुलाइ पूर्ण सुरक्षित र व्यवस्थित वातावरणमा शिक्षाको व्यवस्था भएपछि अभिभावकहरु पनि जागरुक भएको र बालिका शिक्षाप्रति आकर्षित भएको मुस्लीम अगुवा हाजी जिकरुल्लाहले बताए ।
यस छात्रा विद्यालयमा जथाभावी कुनै पनि बाहिरी व्यक्तिको प्रवेश नहुने र आधारभूत शिक्षामा जोड दिने भएकोले पनि मुस्लिम परिवार शिक्षाप्रति आकर्षित भएको उनले बताए ।
सरकारले पनि मदरसा र मुस्लीम बालिका पढने विद्यालयहरुलाई सहयोग गर्नु पर्ने तथा उर्दू भाषाको शिक्षामा लगानी गर्नु पर्ने आवश्यकता रहेको मुस्लिम अगुवाहरुको धारणा छ ।
अभिभावकको निगरानीमा रहने मुस्लिम बालिकाहरुलाई परिवारले अनुशासन भित्र बस्न सिकाएका हुन्छन् । आधुनिक सभ्यता भन्दापनि आˆनै धार्मिक र सामुदायिक जीवनशैलीमा रहने मुस्लीम बालिकाहरुको रौतहटका सरकारी विद्यालयमा समेत त्यती राम्रो उपस्थीति छैन ।
समुदाय बाहिरको विद्यालयमा उर्दू भाषा पढाइ नहुनु, भाषा र शैली नमिल्ने भएका कारण पनि आवासीय तथा सामुदायीक विद्यालयमा मुस्लीम समुदायका सीमित छात्राहरु मात्रै अध्यनरत छन ।
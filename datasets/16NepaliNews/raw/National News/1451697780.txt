
﻿बुटवल/ एमाले नेता माधवकुमार नेपालले मुलुक विखण्डनको खतरा बढेको दाबी गरेका छन् । एमाले लुम्बिनी अञ्चलस्तरीय कार्यकर्ता भेलालाई शुक्रबार बुटवलमा सम्बोधन गर्दै नेता नेपालले मुलुक विखण्डनका गतिविधि देखिन थालेको बताए ।
‘दुई राष्ट्रियताका कुरा आउन थालेका छन्, मधेसी र पहाडियाबीच दूरी बढाउने प्रयास भइरहेका छन्,’ पूर्वप्रधानमन्त्री नेपालले भने, ‘देश विखण्डनका लागि नेपाली सेना, सशस्त्र प्रहरी र जनपद प्रहरीलाई जस्तै तालिम दिन थालिएका कुरा आएका छन् । यो निकै गम्भीर विषय हो ।’मधेसमा भ्रम फैलाइयो
नेपालले मधेसमा विभिन्न भ्रम फैलाएर विखण्डनतर्फ मुलुकलाई लैजाने प्रयास भइरहेको दाबी गरे । मधेसीले जागिर पाउँदैनन्, नागरिकता पाउँदैनन्, मन्त्रीदेखि राज्यको माथिल्लो तहमा पुग्न पाउँदैनन् भन्नेजस्ता भ्रम मधेसी समुदायमा फैलाइएको उनले जिकिर गरे । मधेसीलाई पहाडियाले उपनिवेश बनायो भन्ने अफवाह फैलाइएको चर्चा गर्दै उनले त्यस्ता भ्रम चिर्न एमाले कार्यकर्ता परिचालित हुनुपर्ने बताए ।मोर्चाको आन्दोलनले मधेसको हित गर्दैन
उनले मधेसी मोर्चाको आन्दोलन मधेसका जनताका पक्षमा नभएको दाबी पनि गरे । नयाँ संविधानले कुनै पनि समुदायलाई विभेद र पाखा लगाउने काम नगरेको भन्दै उनले मधेसी, अल्पसंख्यक, सीमान्तकृत समुदायलाई संविधानले विशेष अधिकार दिएको बताए ।
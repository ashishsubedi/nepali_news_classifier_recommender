
﻿१० पुस, काठमाडौं । वर्तमान सरकारका ७ राज्यमन्त्रीहरुले आफ्नो सम्पत्ति विवरण बुझाएका छैनन् । नेपाली कांग्रेसको तर्फबाट सरकारमा सामेल भएका राज्यमन्त्रीहरुले सम्पत्ति विवरण नबुझाएको प्रधानमन्त्री कार्यालयले जनाएको छ ।
वेबसाइटमा कांग्रेसबाट बनेका राज्यमन्त्रीहरुको सम्पत्ति विवरण प्राप्त नभएको लेखिएको छ ।
भ्रष्टाचार निवारण ऐन अनुसार सार्वजनिक पद बहाल भएको ६० दिनभित्र त्यस्ता व्यक्तिले सम्वन्धित कार्यालयमा आफ्नो सम्पत्ति विवरण पेश गरिसक्नु पर्छ । कांग्रेसका राज्यमन्त्रीहरु नियुक्त भएको भने एक महिनामात्र बितेको छ ।
सामान्यत मन्त्रीहरुले पद तथा गोपनीयताको सपथ खाएको १५ दिनमा आफ्नो सम्पत्ति विवरण बुझाउने प्रचलन रहेको थियो । तर उनीहरुले त्यस्तो प्रचलनलाई अस्वीकार गरेका हुन् ।
सम्पत्ति विवरण नबुझाउनेहरुमा भौतिक पूर्वाधार तथा यातायात राज्यमन्त्री सिताराम महतो, स्वास्थ्य राज्यमन्त्री तारामान गुरुङ, वाणिज्य राज्यमन्त्री सुवर्ण ज्वारचन, पर्यटन तथा नागरिक उड्ययन राज्यमन्त्री इन्द्रबहादुर बानियाँ, श्रम तथा रोजगार राज्यमन्त्री दिलिप खवास गच्छदार, उद्योग राज्यमन्त्री कञ्चनचन्द्र वादे र सहरी विकास राज्यमन्त्री मिठु मल्ल रहेका छन् ।
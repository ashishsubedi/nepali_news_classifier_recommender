
﻿
३१ भदौ, काठमाडौं । ऊर्जामन्त्री जनार्दन शर्मा ‘प्रभाकर’ले २ वर्षभित्र लोडसेडिङ पूर्णरुपमा अन्त्य गर्ने घोषणा गरेका छन् । शुक्रबार मन्त्रालयमा पत्रकार सम्मेलन आयोजना गरी ३७ बुँदे प्रतिवद्धतापत्र मार्फत उनले यस्तो घोषणा गरेका हुन् ।
मन्त्री प्रभाकरले त्यसका लागि दुईवर्षभित्र राष्ट्रिय प्रशारण लाइनमा १ हजार ४५० मेगावाट बिजुली थप्ने दावी गरे । अहिले निर्माणाधीन आयोजनालाई द्रुतगतिमा निर्माण गरेर २ वर्षमा जसरी पनि लोडसेडिङ अन्त्य गर्ने उनको भनाइ छ ।
‘राष्ट्रिय ऊर्जा संकट निवारण कार्यायोजनाका आधारमा अब आयोजनाका काम अघि बढ्नेछन्,’ ऊर्जामन्त्री शर्माले भने, ‘नेपाल विद्युत प्राधिकरण र त्यसका सहायक कम्पनीमार्फत २ वर्षभित्र थप ८ सय ५० मेगावाट बिजुली उत्पादन हुनेछ । यो अवधिमा निजी प्रवर्द्धकबाट ४ सय मेगावाट थप हुनेछ भने सोलार र जैविक ऊर्जामार्फत २ सय मेगावाट बिजुली राष्ट्रीय ग्रीडमा थप गर्ने गरी काम अघि बढ्नेछ ।’ लोडसेडिङ अन्त्य गर्न भारतबाट ६०० मेगावाट बिजुली आयात गरिने उनले बताए ।
‘नेपालको पानी, जनताको लगानी’
उनले जलविद्युतमा नेपाली नागरिकको लगानी प्रवर्द्धन गर्न ‘नेपालको पानी. जनताको लगानी’ कार्यक्रम घोषणा पनि गरे । मन्त्री शर्माले सार्वजनिक गरेको प्रतिवद्धतापत्रमा मिटर जडानका लागि अहिले भइरहेको ढिलाइलाई छिट्टै अन्त्य गरिने बताएका छन् ।
नेपाल विद्युत प्राधिकरणको वित्तीय संरचना र अवस्थामा सुधार गर्दै नाफामा लैजाने घोषणा पनि उनले गरेका छन् ।
शर्माले राष्ट्रिय प्रशारण निर्माण तथा मर्मत र निर्माणाधीनलाई छिटो गतिमा अघि बढाउने पनि बताए । मन्त्री शर्माले विसं २०८२ भित्र १० हजार मेगावाट बिजुली उत्पादन गर्ने गरी आयोजनाहरुको निर्माण गरिने दावी पनि गरे । त्यसअवधिसम्म ३० हजार मेगावाट क्षमताका आयोजनाको विस्तृत अध्ययन गरिसक्ने लक्ष्य मन्त्रालयले लिएको छ ।
‘चिसापानी-कर्णाली आयोजना सार्कस्तरीय’ 
सरकारले १० हजार ८ सय मेगावाटको चिसापानी-कर्णाली आयोजनालाई पनि सार्कस्तरीय आयोजनाका रुपमा अघि बढाउने घोषणा गरे । सेनाको लगानीमा पनि जलविद्युत आयोजना निर्माण हुने बताउँदै उनले बुढीगण्डकीमा जनताको लगानी महंगो पर्ने भएकाले सरकारले ऋणमार्फत बनाउने बताए ।
बुढीगण्डकी आयोजनाको निर्माणमा प्रतियुनिट १३ देखि १४ रुपैयाँ खर्च हुने उनको दावी छ । उनले विद्युत महसुल भुक्तानीका स्मार्ट कार्ड लागू गर्ने घोषणा पनि गरे भने तत्काल जग्गाधनी प्रमाणपुर्जा नभएका सुकुम्बासीलाई बत्तिको लाइन जोडिदिने बताए ।
अबको २० वर्षको लागि आवश्यक पर्ने बिजुलीबारे अध्ययन गरेर सरकारले त्यसैअनुसार काम गर्ने उनको दावी छ ।
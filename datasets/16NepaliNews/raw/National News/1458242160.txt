
﻿
एसके शान
४ चैत, राजविराज । सप्तरी शभुनाथ नगरपालिकाकी झुटकुनदेवी दास तत्मा दुई वर्षे काखे सन्तान बोकेर बिहीबार सदरमुकाम राजविराज आइन् । एकदमै चिन्तित अनुहारमा देखिएकी उनी बेला-बेला आक्रोशित पनि देखिन्थिन् ।
झुटकुनझैँ त्यहीँ ठाउँकी रीतादेवी दास पनि काखेबच्चा बोकेर राजविराज आइन् । बच्चा बोकेरै राजविराजनगर परिक्रमा गरिन् । ‘हामीलाई उठिबास गर्न पाइँदैन,’ घर तोड्नेलाई कारबाही गर’ नारा लगाउँदै झुटकुन र रीतासहित सयौं महिलाले बिहीबार राजविराजमा प्रदर्शन गरे ।
बुधबार केही स्थानीयको सहयोगमा प्रहरीले शम्भुनाथ नगरपालिका- ८ स्थित देवधार नदीको तटमा बसोबास गर्दै आएका १२ दलित परिवारको घर भत्काएपछि उनीहरूले प्रदर्शन गरेका हुन् ।
‘अब कहाँ बस्नु, छोराछोरीलाई कहाँ सुताउनु ? झुटकुनले भनिन्, ‘हामीलाई कुनै जानकारी नगराई घर भत्काइयो । अब कहाँ बस्ने ? बास उठाउँदा त जानकारी दिनुपथ्र्यो ।’
घर तोडिएपछि बुधबार राति जसोतसो रात बिताएका उनीहरू बिहीबार बिहानै सदरमुकाम आए । आउने महिलामध्ये आधाका काखमा बच्चा थिए । ‘खुला आकाशमुनि रात बितायौं । हावाहुरी आएको थियो, नदी किनारको बालुवा र कसिंगरले सतायो । बालबालिका त निदाउनै सकेनन्,’ स्थानीय दुखनीदेवीले दुखेसो पोखिन्, ‘हामी तीन पुस्तादेखि यहीँ बस्दै आएका छौं, पहिले केही नभनी एक्कासि घर भत्कादियो, अब कहाँ जाने ?’
घर-जग्गा नभएका यहाँका दलितहरु नदी किनारमा जोखिम मोलेर बसोबास गर्दै आएका थिए । केही स्थानीयको सहयोगमा बासै उठाएपछि उनीहरु समस्यामा परेका छन् । ‘बाढी आउँदा रातभरि जाग्राम बस्थ्यौँ,’ पीडित मुनेश्वर दासले भने, ‘आफ्ना्े जग्गा छैन । ऐलानी जग्गामा वर्षौदेखि बस्दै आएका थियौँ । अब कहाँ जाने ?’
बुधबार दिउँसो इलाका प्रहरी कार्यालय कल्याणपुरका प्रहरी निरीक्षक सूर्यनारायण यादव नेतृत्व टोलीले अन्यत्र गाउँबाट मानिस ल्याएर एक्कासि दलितहरूको घर भत्काएको दलित नेता युक्ति मरिकले बताए । उनका अनुसार घर भत्काउने क्रममा रोक्न खोज्दा प्रहरीको कुटपिटबाट ३८ वर्षका दुखनीदेवी दास गम्भीर घाइते भएकी छन् ।
जिल्ला भूमि अधिकार मञ्चकी अध्यक्ष गुलावदेवी राम भन्छिन्, ‘संविधानको धारा ३७ को (१, २) मा प्रत्येक नागरिकलाई उपयुक्त आवासको हक हुने र कानुनबमोजिम बाहेक कुनै पनि नागरिकलाई निजको स्वामित्वमा रहेको वासस्थानबाट हटाइने वा अतिक्रमण गरिने छैन भनी उल्लेख छ ।
घर तोडफोड गरिएलगत्तै जिल्ला भूमि अधिकार मञ्चको अगुवाईमा राजविराजमा प्रदर्शन गर्दै स्थानीय प्रशासनसँग पाँचबुँदे माग गरिएको छ । उठिबास लगाउने व्यक्तिलाई पक्राउ गरी आवश्यक कारबाही गर्नुपर्ने, दलित महिला, वृद्धालाई कुटपिट गर्ने प्रहरीमाथि छानबिन गरि तत्काल कार्वाही गर्नुपर्ने, वर्षौंदेखि सरकारी ऐलानी जग्गामा बसोबास गर्ने भूमिहीन दलित गरिबलाई बिनाविकल्प उठिबास गर्न नहुने लगायत माग गरिएको छ ।
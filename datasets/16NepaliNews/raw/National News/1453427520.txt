
﻿
काठमाडौं/ गोकर्ण राष्ट्रिय सहिद पार्कमा अनियमितता भएको भन्दै छानबिन गर्न माग गरिएको छ । सहिद तथा घाइते सरोकार नागरिक समन्वय केन्द्रले बिहीबार शान्ति तथा पुनर्निर्माणमन्त्री एकनाथ ढकालसमक्ष सो विषयमा ध्यानाकर्षणपत्र बुझाएको हो ।
ध्यानाकर्षणपत्रमा गोकर्ण राष्ट्रिय सहिद तथा शान्ति पार्क स्मारक, पार्क निर्माण तथा व्यवस्थापन समितिले समयमै काम सम्पन्न नगरी अनियमितता गरेको आरोपलगाइएको छ ।
केन्द्रका अध्यक्ष जेबी धौलाकोटीसहितको टोलीले ज्ञापनपत्र बुझाउँदै पाँच वर्षभित्र पार्क निर्माण कार्य सम्पन्न गर्नुपर्ने भनिए पनि अहिलेसम्म २५ प्रतिशत मात्र काम सम्पन्न भएको मन्त्रीसँग गुनासो गरेको हो । समितिको कार्यावधि ११ जेठ ०७२ नै पाँच वर्ष पुगिसकेको छ ।
अहिलेसम्म भएका विभिन्न आन्दोलनका क्रममा सहादत प्राप्त गर्ने सहिदको अभिलेख राख्ने उद्देश्यले निर्माण गर्न लागिएको सो पार्कका लागि सरकारले ४८ करोड बजेट छुटयाएको छ । मन्त्री ढकालले समितिले अनियमितता गरेको गुनासोका सम्बन्धमा जतिसक्दो चाँडो छानबिन गर्ने विश्वास दिलाए ।
अख्तियार दुरुपयोग अनुसन्धान आयोगले समितिका अध्यक्ष सुदर्शन सिग्देलको नाममा पत्र पठाउँदासमेत कुनै चासो नदेखाएको भन्दै धौलाकोटीले समितिमाथि छानबिन गर्न माग गरेका हुन् ।

﻿नयाँ पत्रिकाकाठमाडौं, १३ माघ
नेपालका लागि अमेरिकी राजदूत एलाइना बी टेप्लिजले संविधान संशोधनपछि पनि बाँकी रहेका सीमांकनमा सहमति खोज्न आग्रह गरेकी छन् ।
उपप्रधानमन्त्री एवं परराष्ट्रमन्त्री कमल थापासँग मंगलबारको भेटवार्तामा राजदूत टेप्लिजले राजनीतिक समस्या समाधानपछि आर्थिक विकासको सरकारी प्रयासमा अमेरिकाले हरसम्भव सहयोग गर्ने बचनसमेत दिइन् । ‘बाँकी विषयहरू पनि सरकार र दलहरूले संवादबाट टुंग्याउने अपेक्षा हामीले गरेका छौँ,’ टेप्लिजको भनाइ उद्धृत गर्दै परराष्ट्र मन्त्रालय स्रोतले भन्यो ।
उपप्रधानमन्त्री थापाले संविधान संशोधनपछि आन्दोलनकारी दलहरूले विरोधका कार्यक्रम सहज बनाउने अपेक्षा सरकारले गरेको र बाँकी विषय पनि छलफलबाट टुंग्याउन सरकार तयार रहेको बताएका थिए । ‘अन्य विषयहरू पनि सम्बोधन हुन बाँकी छन्, त्यसमा सरकार आन्दोनलकारी पक्षसँग वार्ता गरेर समाधान गर्न तयार छ,’ मधेसी मोर्चासँग वार्ता गर्ने सरकारी समितिका संयोजकसमेत रहेका थापाले राजदूतसँग भने, ‘संविधान संशोधनपछि परिस्थिति सकारात्मक दिशातिर उन्मुख छ ।’
उपप्रधानमन्त्री थापाका प्रेस सल्लाहकार मोहन श्रेष्ठले राजदूत टेप्लिज नियमित भेटवार्ताका लागि गएको र दुई देशबीचका विभिन्न विषयबारे छलफल भएको जानकारी दिए ।
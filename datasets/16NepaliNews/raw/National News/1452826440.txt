
﻿नयाँ पत्रिकाकाठमाडौं, १ माघ
प्रधानमन्त्री केपी शर्मा ओलीले सीमा अवरोधका कारण इन्धन आपूर्ति ठप्प हुँदा भूकम्पपछिको पुनर्निर्माण कार्य रोकिएको बताएका छन् । इन्धन अभावकै कारण विकासका परियोजनाहरूको कामसमेत ठप्प भएको उनको भनाइ छ ।
नेपालको विकास साझेदार मुलुक तथा निकायका काठमाडौंस्थित प्रतिनिधिलाई बालुवाटारमा बिहीबार दिवा भोज दिँदै प्रधानमन्त्री ओलीले यस्तो बताएका हुन् । उपप्रधानमन्त्री तथा परराष्ट्रमन्त्री कमल थापाले राजनीतिक अवस्थाबारे अन्तर्राष्ट्रिय कूटनीतिक निकायलाई ब्रिफिङ गरेको दुई दिनपछि प्रधानमन्त्री ओलीले नेपालको पछिल्लो घटनाक्रमबारे जानकारी गराएका हुन् ।
उनले २ माघदेखि पुनर्निर्माण अभियान सुरु हुने र आगामी ६ महिनाभित्र भूकम्प प्रभावित जिल्लामा स्थानीय निकायको निर्वाचन गराउनेसमेत उनले बताएका छन् । सीमा अवरोध हट्नासाथ पुनर्निर्माण र विकास परियोजनाले गति लिने प्रधानमन्त्रीको भनाइ थियो ।
‘नयाँ संविधान कार्यान्वयनमा आएको छ । नयाँ संविधानसँग मिल्दोजुल्दो हुने गरी अनेकौँ ऐनहरू संशोधन हुँदै छन् । केही समूहको चासो वा असन्तुष्टि सम्बोधन गर्न संविधान संशोधनको प्रस्ताव संसद्मा टेबल भएको छ र यो पारित हुने अन्तिम अवस्थामा छ,’ प्रधानमन्त्रीले लिखित मन्तव्य दिँदै भने, ‘राजनीतिक संवाद पनि चलिरहेको छ । सीमा अवरोध चाँडै हट्ने र आवश्यक आपूर्ति सुचारु हुने अपेक्षा छ । त्यसपछि पुनर्निर्माण कार्यले गति लिनेछ ।’
प्रधानमन्त्रीले राष्ट्रिय पुनर्निर्माण प्राधिकरण गठन भएको, ऐन पनि पारित भइसकेको, संरचनाहरू निर्माण भइसकेका बजेट तय भएको र कर्मचारीको व्यवस्था भइसकेको पनि उल्लेख गरे ।
‘पुनर्निर्माणले नेपालको औद्योगीकरणको यात्रामा जग हाल्नेछ । २ माघदेखि पुनर्निर्माण महाअभियान सुरु हुनेछ,’ प्रधानमन्त्रीले भने । उनले दोलखाबाट भूकम्पपीडितहरूको घरधुरी सर्भे सुरु भएको र ६ सातामा सबै जिल्लामा सम्पन्न हुने बताए । त्यसपछि बैंक खातामार्फत घर बनाउने अनुदान सम्बन्धित परिवारलाई हस्तान्तरण हुने उनको भनाइ थियो ।
‘अब जिल्ला विकास समितिहरूमार्फत सार्वजनिक पूर्वाधार परियोजनाहरू सञ्चालन गरिनेछ । सांसदको नेतृत्वमा जिल्ला समन्वय समिति गठन हुनेछन् । दुई–तीन जिल्ला हेर्ने उपक्षेत्रीय समिति पनि हुनेछ,’ ओलीले भने, ‘भूकम्पपीडित जिल्लाहरूमा दलहरूको सहमतिमा अन्तरिम स्थानीय निर्वाचन गराउने सरकारको चाहना छ । यो प्रस्ताव सबै दलसँग गर्छौँ । पुनर्निर्माण जवाफदेही र प्रभावकारी बनाउन पनि स्थानीय निकाय महत्त्वपूर्ण छ । आगामी ६ महिनाभित्र चुनाव गराउन प्रस्ताव गर्दै छौँ र प्रमुख दलहरूले यो प्रस्ताव मान्नेछन् भन्नेमा सरकार विश्वस्त छ ।’
प्रधानमन्त्रीले इन्धन आपूर्ति समस्याका कारण राष्ट्रिय गौरवका आयोजना अघि बढ्न नसकेको र विकासका अन्य परियोजना कार्यान्वयन हुन नसकेको पनि बताए । ‘अब राजनीतिक सहमतिसँगै ढिला भएका परियोजना दु्रत गतिमा अघि बढ्नेछन् । विकास साझेदारहरूको सहयोग भएका परियोजनाले पनि गति लिनेछ,’ ओलीले भने, ‘तपाईँहरूले अहिलेसम्म गर्नुभएको सहयोगप्रति सरकार कृतज्ञ छ, अब पुनर्निर्माणका लागि आवश्यक स्रोतमा सहयोगका लागि पुन: आह्वान गर्छु ।’

﻿रामकुमार श्रेष्ठ
४ माघ, नवलपरासी । महिनावारी हुने समय आएपछि विद्यालय जाने कि नजाने गएपनि कसरी दिन कटाउने केही समस्या होला कि भन्ने चिन्ताले सताउने नवलपरासीका किशोर समूहका छात्राहरुलाई अहिले यो समस्याले सताउन छाडेको छ ।
महिनावारी हुंदा शारिरीक समस्या हुने र पठनपाठनमै समस्या हुने गरेपछि महिनावारीको समयमा छात्राहरु विद्यालय नै नआउने आएपनि कक्षा छाडेर घर र्फकने गरेपछि सुनवलका विद्यालयहरुमा छात्राहरुलाई सेनेटरी प्याडको व्यवस्था गरिएको थियो । सेनेटरी प्याड पाएपछि अहिले त्यहाँका छात्रा नियमित रुपमा विद्यालयमा बस्न थालेका छन् ।
विद्यालयको सहयोग र विद्यार्थीहरु स्वयम्ले मासिक पाँच रुपैयां जम्मा गरेर कोष सञ्चालन गरी सेनेटरी प्याडको व्यवस्था गरेपछि छात्राहरुलाई सहज भएको हो।
सुनवल बनकट्टीको भगवती माविका महिला शिक्षक एवम् बाल फोकल पर्सन लक्ष्मी पौडेलले विद्यालयमा सेनेटरी प्याडको व्यवस्था गरेपछि छात्राहरुको विद्यालयमा नियमितता बढेको बताए।
बालमैत्री नगरपालिका घोषणा भएको सुनवल नगरपालिकाका मावि तथा उच्च मावि तहका सम्पूर्ण विद्यालयहरुमा बाल फोकल पर्सन निर्धारण गरेर सेनेटरी प्याडको व्यवस्था गरिएको छ।
त्यस्तै भगवती माविका प्रधानाध्यापक खेमलाल शर्माले आफ्नो विद्यालयमा कक्षा ६ देखि कक्षा १० सम्मका छात्राहरुबाट मासिक पाँच रुपैयां र विद्यालयको सहयोगमा यसका लागि कोष नै स्थापना गरेको बताए। लक्ष्मी पौडेलका अनुसार छात्राहरुले आफूहरु महिनावारी भएको समय निर्धक्कसंग कार्यालयमै आएर कुनै लाज नमानि सेनेटरी प्याड माग्ने गरेको बताए।
जिल्ला शिक्षा कार्यालयमा यस सम्बन्धि कुनै कार्यक्रम नभए पनि विद्यालयहरु आफैले कोष स्थापना गरेर सेनेटरी प्याड वितरण गरेको समेत सहायक जिल्ला शिक्षा अधिकारी लम्सालले बताए।

﻿काठमाडौं/ ललितपुरस्थित अल्का अस्पतालले सर्लाहीको विकट गाविसमा पुगेर सञ्चालन गरेको नि:शुल्क स्वास्थ्य शिविरमा ६ हजारभन्दा बढीले स्वास्थ्य परीक्षण गराएका छन् ।
अल्काले सर्लाहीको चकरघट्टाको पडहरिया गाविसमा शनिबारबाट तीन दिनसम्म शिविर चलाएको थियो । शिविरमा पाँचजना विशेषज्ञ चिकित्सकसहित ३० जना स्वास्थ्यकर्मीको सेवा दिएका थिए । त्यसक्रममा ६ हजार ३ सयजनाको स्वास्थ्य परीक्षण गरिएको अल्का अस्पतालका अध्यक्ष कुमार थापाले जानकारी दिए ।
अल्का लायन्स, प्यारी मातृभूमि सामुदायिक विकास केन्द्र र सञ्जीवनी प्रतिष्ठानसँगको सहकार्यमा भएको शिविरमा जनरल फिजिसियन, हाडजोर्नी, स्त्री तथा प्रसूति रोग विशेषज्ञले सेवा दिएको अल्काले जनाएको छ । परीक्षणका लागि आएकामध्ये अधिकांशमा ढाडको समस्या, छाती रोग, स्त्री रोगसम्बन्धी समस्या देखिएको उपचारमा संलग्न डा. महेश दाहालले बताए ।
शिविरमा बिरामीको संख्या बढेपछि अस्पतालले थप चिकित्सकसहित स्वास्थ्यकर्मीको टोली राजधानीबाट सर्लाही पठाएको थियो । शिविरमा बिरामीहरूलाई दश दिनसम्मको औषधिसमेत नि:शुल्क वितरण गरिएको थियो ।

﻿
६ भदौ, काठमाडौा । प्रधानमन्त्री प्रचण्डले निर्वाचन आयोगमा पुगेर २०७४ माघ ७ गतेभित्रै तीन वटा निर्वाचन गर्नु पर्ने संवैधानिक बाध्यता बुझेर तयारी गर्न निर्वाचन आयोगलाई निर्देशन दिएका छन् ।
मन्त्रीद्धय हितराज पाण्डे र रमेश लेखकलाई समेत लिएर आयोग पुगेका प्रधानमन्त्री प्रचण्डले आगामी निर्वाचनका लागि आयोगको तयारीका बारेमा जिज्ञासा राखेका थिए ।
प्रधानमन्त्री प्रचण्डले अब स्थानीय निकायको नभई स्थानीय तहको चुनाव हुनेमा प्रष्ट हुन आयोगलाई आग्रह गरे । स्थानीय निकाय पुनर्संरचना अनुसार असोज मसान्त प्रतिवेदन देओस् भन्ने सरकारले चाहेको बताए ।
प्रमुख निर्वाचन आयुक्त अयोधीप्रसाद यादवले, आयोगले आगामी निर्वाचनका लागि आवश्यक सबै कानुन र नियमावलीको मस्यौदा नेपालसरकारसामु पठाइसकेको जानकारी गराएका छन् । निर्वाचनका लागि आयोगको तयारीबारे यादवले सरकारले जतिसक्यो चााडो कानुन बनाइदिन आग्रह गरेका थिए ।
उनले निर्वाचन गराउन आयोगलाई कानुन बनेपछि पनि कम्तिमा ४ महिना लाग्ने भन्दै प्रधानमन्त्रीको ध्यानाकर्षण समेत गराएको आयोगका प्रवक्ता सूर्यप्रसाद शर्माले जानकारी दिए ।
प्रधानमन्त्री प्रचण्डले भने चार महिना दिने प्रयास हुने तर, निर्वाचनको कुनै विकल्प नभएको बताए । उनले भने, फागुन चैतमा स्थानीय चुनाव गरेर त्यसपछि प्रादेशिक र संघीय निर्वाचन एकैपटक गर्नु राम्रो हुन्छ । यसबारे आयोगले परामर्श गरोस् ।’
उनले मतदाता नामावलीमा धेरैको नाम छुटेको भन्दै सरल तरिकाले मतदाता नामावली संकलन गर्न आयोगको ध्यानाकर्षण गराएका छन् । साथै संविधान निर्माणकै बेला थ्रेस होल्ड राख्ने समझदारी भएको भन्दै कति प्रतिशत भन्नेबारे सहमति खोज्नु पर्ने बताए ।
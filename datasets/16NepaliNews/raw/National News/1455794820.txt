
﻿
६ फागुन, काठमाडौं । नेपालले आगामी दिन भारतमा निर्यात गर्ने विद्युतमा भन्सार शुल्क नलाग्ने भएको छ । भारतीय लगानीकर्ता आकषिर्त गर्ने उद्देश्यसहित प्रधानमन्त्री केपी ओली भारत जानु अघिल्लो दिन भारतले यस्तो निर्णय गरेको हो ।
भारतको केन्द्रीय भन्सार बोर्डले नेपाल र भुटानबाट आयात हुने विजुलीमा शून्य भन्सार कायम गरिएको सूचना निकालेको छ । हाल प्रति १ हजार युनिट विद्युतको ४० देखि १०० भारतीय रुपैयाँ भन्सार शूल्क लाग्छ ।
हाल भारतबाट भुटानबाट १ हजार ५ सय मेगावाट विद्युत खरिद गरिरहेको छ । र, यो २०२२ सम्ममा यो ८ हजार मेगावाट पुग्ने अनुमान गरिएको छ ।
नेपालले भने अहिले भारतबाट विद्युत किनिरहेको छ । तर, २०२२ सम्ममा नेपालबाट पनि विद्युत आयात गर्न सकिने भारतको अनुमान छ । भारतीय कम्पनी जीएमआरले नेपालको ९०० मेगावाटको माथिल्लो कर्णाली  र ९०० मेगावाट उत्पादन क्षमताकै अरुण तेस्रो निर्माण गर्ने जिम्मा पाएको छ । यी आयोजनाबाट उत्पादित विद्युत भारत निर्यात गर्ने उद्देश्यले नै भारतीय कम्पनीले निर्माण गर्न लागेका हुन् । यसबाहेक अन्य अायोजनाहरूमा पनि भारतीयहरूको लगानी छ ।
भारतले शून्य भन्सारको निर्णय गरेको भोलिपल्ट नेपाल सरकारले ‘राष्ट्रिय उर्जा संकट तथा विद्युत निवारण दशक सम्वन्धी अवधारणापत्र पास गरेको छ । मन्त्रिपरिषदबाट पारित यो अवधारणामा १० वर्षमा १० हजार मोगावाट विद्युत उत्पादन गर्ने भारतलाई बेच्ने लक्ष्य राखिएको छ ।
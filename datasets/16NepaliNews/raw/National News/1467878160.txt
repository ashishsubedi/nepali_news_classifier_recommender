
﻿वीरेन्द्र ओली/नयाँ पत्रिकाकाठमाडौं, २३ असार
अन्तर्राष्ट्रिय एकीकृत पर्वतीय विकास केन्द्र (इसिमोड)ले भूकम्पपछि नेपालका २१ वटा हिमताल खतरामा रहेको गलत सूचना सांसदहरूलाई दिएको तथ्य खुलेको छ । इसिमोडले गत शुक्रबार संसद्को राज्यव्यवस्था समितिमा छलफल गराएको यस्तो प्रतिवेदन सन् २०११ अर्थात् ६ वर्षपहिलेको रहेको भेटिएको हो । सोही प्रतिवेदनका आधारमा इसिमोडले २१ वटा हिमताल फुट्न लागेको भन्दै आतंक सिर्जना गरेको थियो । समितिको छलफलमा इसिमोडले नेपालमा कुल २ हजार ३ सय २३ हिमताल रहेकामा २१ वटा त्यस्ता ताल विस्फोट हुनसक्ने चेतावनी दिएको थियो ।
मौसम विज्ञान विभागले सच्यायो
समितिमा सांसद गंगालाल तुलाधार, लालबहादुर राउतलगायतले मनसुनको समयमा सरकार गम्भीर नभएको आरोपसमेत लगाएका थिए । तर, इसिमोडले पुरानो प्रतिवेदन बुझाएर सर्वसाधारणलाई अफवाह फैलाएको भन्दै जल तथा मौसम विज्ञान विभागका कर्मचारीले बताएपछि सांसदहरू पनि इमिमोडले झुक्याएको भन्दै आक्रोशित भएका छन् ।
हिमताल सुरक्षित रहेको दाबी
मनसुनको समयमा उच्च हिमाली क्षेत्रका अधिकांश हिमताल सुरक्षित रहेको सरकारी निकायहरूले जनाएका छन् । मनसुनको समयमा हिमताल फुट्न सक्ने अफवाह फैलाए पनि सोहीअनुसार असुरक्षित नरहेको जल तथा मौसम विज्ञान विभागका महानिर्देशक डा. ऋषिराम शर्माले बताए ।
अन्तर्राष्ट्रिय एकीकृत पर्वतीय विकास केन्द्र (इसिमोड)ले भनेअनुसार सबै हिमतालहरू फुट्न सक्ने अवस्थामा नरहेको शर्माले दाबी गरे । उनले भने, ‘अरू मौसमभन्दा वर्षा मौसममा हिमतालहरू फुट्न सक्ने खतरा हुन्छ तर सोहीअनुसारको सुरक्षा सजकता पनि अपनाएकाले खतरा कम छ ।’
६ ताल भने जोखिममा
फुट्न सक्ने सम्भावित हिमतालहरू २१ ओटा रहेका छन् । जसमध्ये ६ हिमताल जोखिममा रहेका छन् । दोलखाको च्छो रोल्पा हिमताल र सोलुखुम्बुको इम्जा हिमताल उच्च जोखिममा रहेका छन् । तर, च्छो रोल्पा हिमतालको ३ मिटर पानी घटाउने काम भइसकेको छ ।
हिमतालले जोखिम पार्ने क्षेत्रमा मोबाइलबाट एसएमएस सेवा (पूर्वसूचना दिने प्रविधि) सुरु भइसकेको विभागले जनाएको छ । त्यसैगरी, सोलुखुम्बुको इम्जा हिमतालको ३ मिटर पानी घटाउने काम र पूर्वसूचना दिने प्रविधिको सुरु गर्ने तयारी भइरहेको छ । शर्माले भने, ‘इसिमोडले पुरानो प्रतिवेदन बुझाएर अर्को प्रतिवेदन लेखाउन लागेको देखिन्छ ।’
सर्वसाधारण त्रसित भएको दाबी
इसिमोडले सन् २०११ को प्रतिवेदन बुझाएर सर्वसाधारणलाई त्रसित बताएको शर्माले दाबी गरे । हिमतालहरू बन्न सन् १९५० देखि सुरु भएको हो । हिमतालको गहिराइ, वरिपरिको चट्टानको अध्ययन र सम्भावित जोखिमको विषयमा राम्रोसँग अध्ययन भएकाले कम खतरा भएको हो ।
तालभित्र आइसको मात्रा कम
जलवायु परिवर्तनका कारणले हिमतालहरू बढ्दै गए पनि तालभित्र आइसको मात्रा कम छ । हिमतालको पानी बाहिर जाने क्षेत्रमा आइस नभएकाले सर्वसाधारणलाई खतरा कम हुन्छ । त्यसैगरी, खतरा भनिएका ६ हिमालमध्ये ठूलागी हिमताल, तल्लो बरुण र नुग्मा हिमताल रहेका छन् । अरू १४ हिमताल कम जोखिममा रहेका छन् ।
इसिमोड एउटा स्रोत–साधनसम्पन्न संस्था भएकाले बुझाएको प्रतिवेदनमा आशंका गर्ने ठाउँ कम रहेको सांसद गंगालाल तुलाधारले बताए । जलवायु परिवर्तनका कारण हिमतालहरू फुट्न सक्ने सम्भावाना पनि उत्तिकै रहेको विषयलाई पनि नकार्न नसकिने उनले बताए । तर, सो प्रतिवेदन पुरानो भएको विषयमा जानकारी नभएको तुलाधरले बताए ।
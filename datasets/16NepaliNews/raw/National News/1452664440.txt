
﻿
२९ पुस, काठमाडौं । लोकतान्त्रिक प्राध्यापक संघले विश्वविद्यालयहरुमा गरिने नियुक्तिहरुमा आफ्नो पनि प्रतिनिधित्व हुनुपर्ने माग गरेको छ । संघका पदाधिकारीहरुले बुधबार प्रधानमन्त्री केपी शर्मा ओलीलाई भेटेर आफ्ना माग राखेका हुन् ।
तर, प्रधानमन्त्री ओलीले विश्वविद्यालयहरु राजनीतिक भागबण्डाका आधारमा नभई निष्पक्षता र प्राज्ञिक आधारमा सञ्चालन हुनुपर्ने पक्षमा आफू रहेको बताए । योग्यता, क्षमता र योगदानका आधारमा विश्वविद्यालयहरुमा नियुक्ति हुने विश्वास दिलाउँदै प्रधानमन्त्री ओलीले समान योग्यता हुनेहरुबीच पक्षपात नगरिने बताए ।
संघका अध्यक्ष डा. उदय किशोर तिवारी नेतृत्वको प्रतिनिधि मण्डलले प्रधानमन्त्री निवास बालुवाटार पुगेर विभिन्न विश्वविद्यालयहरु तथा विश्वविद्यालय अनुदान आयोगमा क्षमता र दक्षताका आधारमा पारदर्शीरुपमा पदाधिकारीहरु नियुक्ति गर्न तथा स्वच्छ रुपमा प्राज्ञिक तथा शैक्षिक कार्यक्रम सञ्चालन गर्न आवश्यक कानूनी व्यवस्था मिलाउन प्रधानमन्त्रीको ध्यानाकर्षण गराएको थियो ।
नेपालको शिक्षा र नेपालका शिक्षण संस्थाहरु गुणस्तरीय हुनुपर्ने बताउँदै प्रधानमन्त्री ओलीले जायज मागहरु पूरा हुन्छन् तर शिक्षण संस्थाहरु र अस्पताल जस्ता संस्थाहरुमा माग पूरा गराउने नाममा तालाबन्दी र बन्द हडताल जस्ता कामहरु गर्न नहुने बताए । उनले त्यस्ता कामहरु सरकारलाई सैह्य नहुने पनि बताएको प्रधानमन्त्रीका प्रेस सल्लाहकार प्रमोद दाहालले जानकारी दिए ।
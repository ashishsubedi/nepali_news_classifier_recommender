
﻿२ पुस, काठमाडौं । सरकारले स्थानीय तह पुनर्संरचना गर्न गठित आयोगलाई प्रतिवेदन बुझाउन केही पर्खन आग्रह गरेको छ ।
आयोगले प्रतिवेदन तयार पारेको छ । र, सरकारलाई बुझाउन बुधबार समय मागेको छ । प्रतिवेदन तयार भएको जानकारी गराउँदै बुझाउने समय लिन आयोगका अध्यक्ष बालानन्द पौडेल शनिबार साँझ प्रधानमन्त्री निवास बालुवाटार पुगेका थिए ।
तर, त्यसअघि बसेको मधेसी मोर्चासहित सत्ता पक्षको बैठकले आयोगलाई केही दिन पर्खन भन्ने सहमति गरेको छ । त्यस अनुसार नै प्रधानमन्त्रीले आयोगलाई पर्खन भनेका छन् ।
आयोगले प्रतिवेदन बुझाउनासाथ हालको स्थानीय निकाय स्वतः खारेज हुने र अर्को व्यवस्था भइनसकेको भन्दै प्रधानमन्त्रीले केही समय पर्खन आग्रह गरेको स्रोतले बताएको छ । ‘आयोगको म्याद त फागुन मसान्तसम्म छ । तर, हामीले फागुनसम्मै पर्खनुस् भनेको पनि होइन, स्रोतले भन्यो, केही दिन पर्खनुस् भनेका छौं ।’
प्रमुख दलहरुबीच पुरानै संरचनामा स्थानीय तहको चुनाव गर्ने बहस पनि भइरहेको छ । साथै मधेसी मोर्चाले कांग्रेस र माओवादीसँगको बैठकमा आयोगको प्रतिवेदन नमान्ने बताएको छ ।
दलहरुबीच छलफल र सहमति गरेपछि मात्र आयोगको प्रतिवेदन बुझ्ने सरकारकोे तयारी छ ।
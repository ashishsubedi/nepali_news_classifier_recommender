
﻿
१० माघ, काठमाडौं । कवि श्रवण मुकारुङलाई केहि दिनअघि एक युवाले फोन गरेर भने-‘असरफलाई मृत्युदण्ड दिइएको विषयमाथि कविता वाचन छ, दाइले पनि ठोक्नुपर्यो ।’
‘को असरफ ?’ भन्नेसम्म नसोधिकन उनले जवाफ दिए, ‘भइहाल्छ नि । यो त गर्नैपर्ने काम हो ।’
‘कर्न्फम है दाइ ?’
‘ठीक छ, म लेख्छु ।’
फोन राखेर उनी घोरिए, ‘को असरफ ? किन मृत्युदण्ड ? चिन्दै नचिनेको व्यक्तिमाथि कसरी कविता लेख्ने ?’
त्यसपछि श्रवणले असरफका बारेमा सोधखोज गर्न थाले र केहि पत्तो पनि लगाए, अनि बसे कविता लेख्न । अलिअलि कोरे, तर गतिलो भयो भन्ने उनलाई लागेन । त्यसलाई च्यातिदिए ।
शनिबार शिल्पी थिएटरमा कवितावाचन गर्न आइपुगेका कवि मुकारुङ आफैंले यो प्रसंग सुनाएका हुन् । उनले भने-‘असरफका बारेमा मलाई केहि थाहा थिएन । आफूले राम्रोसित नबुझेको-नजानेको व्यक्तिका विषयमा ठसठस कनेर कविता लेख्नु मलाई ठिक लागेन ।’
तर, एउटा कविले कवितावाचनको अवसर कसरी सजिलै चुकाउन सक्थ्यो । त्यसमाथि देशमा कहलिएकै कविहरुको सहभागी हुने कुरा उनलाई निम्तो गर्नेले सुनाएका थिए । उनले आफ्ना पुराना कविताहरुका फाइल पल्टाए । अनि, झिके मृत्यु शिर्षकको एउटा कविता । त्यहि कविता खल्तिमा हालेर उनी शनिबार लख्रक-लख्रक शिल्पी थिएटरमा पुगे ।
कवि श्यामल, विमल निभा, हरी अधिकारी, रमेश क्षितिज लगायतका एक दर्जन मुर्धन्य कविहरु कविता सुनाउन आएका थिए । ‘यस्ता हस्तिहरुका बीचमा उभिएर कविता सुनाउनु पनि ठूलै मौका हो,’ आफ्नो कविता सुनाउनुअघि श्रवणले भने-‘त्यसैले लोभिएर म आएको हुँ।’
‘मृत्युदण्ड सुनाइएका व्यक्ति रहेछन्, त्यसैले त्यसैले मृत्युसम्वन्धि कविता लिएर आएा’ उनले यसरी सन्दर्भ मिलाउने प्रयास गरे । ‘फ्रि असरफ फयाद’ शिर्षकको कविता सम्मेलनमा उनले ‘मृत्युबारे’ शिर्षकको कविता सुनाए । रमाइलो कुरा, उनको कविता खासै सान्दर्भिक नभए पनि अरुको भन्दा बेसी ताली पायो ।
अन्य कविहरुले असरफलाई रिहा नगरे साउदी सरकारले ठूलो मूल्य चुकाउनुपर्ने गर्जन गरिरहादा उनले चाख मानेर सुने र ताली पनि पिटे ।
यो कवितावाचनको योजना साहित्यिक झुकाव राख्ने युवाहरुको ट्वीटर समूहमार्फत बनेको थियो । केहि समयदेखि ट्वीटरमा फ्रि असरफ ह्यासट्याग ट्रेन्डिङ भइरहेको पाएपछि नेपालमा पनि उनको पक्षमा सिर्जनात्मक कार्यक्रम गर्ने सोच बनेको कार्यक्रमका एक अभियन्ता सौरभ कार्कीले बताए ।
हिजो वाचन भएका कविताहरुलाई तत्काल यू ट्यूवमा अपलोड गरिने र सकभर छिट्टै अंग्रेजीमा उल्था गरेर प्रकाशित गर्ने योजना रहेको उनको भनाइ छ ।
को हुन् असरफ ?
३५ वर्षीय असरफ फयाद एक प्यालेस्टियन कवि तथा चित्रकार हुन् । उनको कविता संग्रहलाई लिएर साउदी अदालतले उनलाई मृत्युदण्डको सजाय सुनाएको छ ।
एउटा सहकर्मी कलाकारको उजुरीका आधारमा प्रहरीले असरफलाई ६ अगष्ट २०१३ का दिन पक्राउ गरेको थियो । उनी भोलिपल्टै जेलबाट तारिखमा छुटे । तर १, जनवरी २०१४ को सुरुमा उनी फेरि पक्राउ परे र उनलाई चार वर्षको जेल सजाय तथा आठ सय कोर्रा हान्ने सजाय सुनाइयो ।
उक्त सजायविरुद्ध अपिल गर्दा साउदीको पुनरावेदन अदालतले तल्लो अदालतमै मुद्दा फिर्ता पठायो जहाा आएका नयाा न्यायाधीशले गत १७ नोभेम्बरमा असरफलाई एक्कासी मृत्यूदण्डको सजाय सुनाए ।
उनी हाल जेलमा छन् । सन् २००८ मा प्रकाशित कविता संग्रह ‘इन्ट्रक्सन विदीन’ मार्फत नास्तिकतालाई बढावा दिएको र इस्लाम धर्मलाई बदनाम गर्न खोजेको आरोप उनीमाथि लगाइएको छ ।
असरफका समर्थकहरु भने प्रहरीले धार्मिक आस्थाका आधारमा एक व्यक्तिलाई कोर्रा हान्नेको भिडियो इन्टरनेटमा पोष्ट गरेकोमा उनलाई मृत्यूदण्ड सुनाइएको विश्वास गर्छन् । मृत्युदण्डको विरोधमा विश्वका विभिन्न स्थानमा दबावमूलक कार्यक्रम भइरहेका छन् ।
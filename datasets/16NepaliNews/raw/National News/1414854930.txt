
﻿काठमाडौँ - संविधानका विवादित विषयमा प्रमुख दलबीच सहमति हुन नसके हालसम्ममा सबै राजनीतिक उपलब्धि गुम्ने आशङ्का बढेर गएको छ ।संविधानसभाले विवादित विषयमा सहमति गर्न चार पटकसम्म दिएको समयसीमा पूरा हुँदासमेत दलहरु सहमतिमा पुग्न सकेको छैनन् । दलहरु सधैँ झगडा मात्रै गर्छन् भन्ने सन्देश जनतामा गएको, मुलुकमा धर्मको नाममा राजनीतिक सुरु भएको र जनआन्दोलनबाट पाखा लागेका भनिएका शक्ति मजबुत बन्दै गएकाले मुलुकमा विषम स्थिति उत्पन्न भएको संविधान निर्माणको महत्वपूर्ण समितिको नेतृत्व गर्नुभएका एक शीर्ष नेताले जानकारी दिनुभएको छ । 

संवैधानिक राजनीतिक संवाद तथा सहमति समितिका सभापति डा बाबुराम भट्टराईले उक्त समितिको बैठकपछि आफ्नै कार्यकक्षमा केही सञ्चारकर्मीसँग कुरा गर्दै भन्नुभयो   कमसेकम बाह्रबुँदे सहमतिका हस्ताक्षरकर्ता शक्तिबीच प्रमुख विषयमा सहमति हुनै पर्छ, त्यसो हुन नसके सबै उपलब्धि धरापमा पर्ने सम्भावना बढेर गएको छ ।   उहाँले नेपाली काँग्रेस, नेकपा(एमाले) र एकीकृत नेकपा(माओवादी)बीच संविधानका खास आधारभूत विषयमा सहमति हुनैपर्नेमा जोड दिनुभयो । शान्ति सम्झौतामा हस्ताक्षर गरेका, अन्तरिम संविधानमा सँगसँगै काम गरेका र हालसम्मको राजनीतिक परिवर्तनको नेतृत्व गरेका शक्ति नमिल्ने हो भने सङ्घारमा नै प्रतिगमन आइसकेको उहाँको कथन थियो । 

राज्य पुनःसंरचनाका विषयमा सबैभन्दा जटिल बनेको बताउँदै उहाँले काँग्रेस र एमाले छ प्रदेशबाट माथि चढ्नुपर्ने र एमाओवादी दश प्रदेशबाट केही घट्ने हो भने सहमति हुन सक्ने धारणा राख्नुभयो । राज्य पुनःसंरचना आयोगले दिएको सुझावका आधारमा सङ्घीयताको विषयलाई टुङ्गो लगाउन आफूले पटक पटक शीर्ष नेतृत्वलाई आग्रह गरेको जानकारी दिँदै उहाँले सहमतिका आधारमा सबैले मान्ने गरी आठ प्रदेश बनाउनु उपयुक्त हुने तर्क गर्नुभयो । राज्य पुनःसंरचनाका विषयमा काँग्रेस र एमाओवादीबीच सहमति हुन सक्ने भए पनि शासकीय स्वरुप र निर्वाचन प्रणालीमा भने विवाद रहेको जानकारी दिँदै एमाओवादीका वरिष्ठ नेता डा भट्टराईले भन्नुभयो   एमाले र एमाओवादीबीच सङ्घीयताबाहेक अरु विषयमा विवाद छैन ।  

मुलुकलाई सुहाउँदो शासकीय स्वरुप अँगाल्नुपर्नेमा जोड दिँदै उहाँले कार्यकारी प्रमुख जनताबाट निर्वाचित हुने प्रणाली कायम भए राजनीतिक स्थिरता हुने, सरकार बनाउने र गिराउने खेलको समेत अन्त्य हुन्छ भन्नुभयो । काँग्रेसले विद्यमान संसदीय प्रणालीमा केही सुधार गर्न सकिने धारणा राखेको तर यसले समस्या समाधान गर्न नसक्ने कोणबाट पनि कुरा उठेको नेता भट्टराईको भनाइ छ । विद्यमान निर्वाचन प्रणालीमा समेत सुधारको जरुरत रहेको र सबै वर्ग तथा क्षेत्रलाई राज्यको मूल प्रवाहमा ल्याउनुपर्ने आवश्यकता देखिएको अवस्थालाई समेत दृष्टिगत गर्नुपर्ने उहाँको कथन थियो ।


﻿काठमाडौं । नेपालमा जिका भाइरसको लक्षण फेला नपरेको स्वास्थ्य सेवा विभागको राष्ट्रिय जनस्वास्थ्य प्रयोगशालाले बताएको छ ।
जिका भाइरसको जोखिम नेपालमा रहेको भन्दै डब्लूएचओले ‘पीसीआए किट’ (पोलिमर चेन रियाक्सन) उपलव्ध गराएपछि नेपालमा जिका भाइरस परीक्षण संभव भएको हो ।
परीक्षणका लागि तयारी अवस्थामा रहेको प्रयोगशालामा त्यस्ता संकास्पद बिरामी नआउँदा संक्रमित फेला नपरेको प्रयोगशालाका निर्देशक डा. गीता शाक्यले बताइन् । भाइरस प्रभावित देशबाट आउने व्यक्तिमा भाइरसको जिवाणु देखापर्ने भएकाले जिका भाइरस परिक्षणका लागि विमानस्थलमा हेल्प डेस्क नै खडा गरेको उनले बताइन् । शाक्य भन्छिन्, “सुरुमै जिका भाइरसको परिक्षण हुँदैन, पहिलो डेंगु, चिकेनगुनिया त्यसपछि बल्ल जिका भाइरस परीक्षण गरिन्छ । दुबै रोग लामखुट्टेको कारणले हुने भएकाले यी रोग देखा परेमात्र जिका भाइरस हुन सक्ने शंका गर्न सकिन्छ । यी दुई भेटिएमा जिका भाइरस हुन्छ भन्ने पनि छैन,” शाक्यले भनिन् ।
उनी भन्छिन्, “लामखुट्टे गर्मीमा बढी देखापर्छ त्यसैले डेगुं तथा जिका भाइरस पनि त्यो समयमा बढी सक्रिय हुन्छन् । एक वर्ष सम्ममा जिका भाइरसको परीक्षण गरिरहने पनि उनले बताइन् । सबैजनालाई परीक्षण गर्ने भन्दा पनि सीमित किट भएकाले विदेशबाट आएका सामान्य बिरामी रुघाखोकी, ज्वरोका बिरामीमा जिका भाइरसको परीक्षण गरिने शाक्य बताउँछिन् । डेंगुुमा देखा पर्ने सामान्य लक्षण जिका भाइरसका बिरामीमा देखापर्ने भएकाले पहिले डेंगु र चिकेनगुनियाको परिक्षण गरिने उनले बताइन् । जिका भाइरसका बिरामीमा सामान्य ज्वरो, रिङगाटा लाग्ने तथा रुघाखोकी लाग्ने गर्दछ ।
एसिड नामक लामखुट्टेको टोकाइबाट हुने जिका भाइरसको नेपालमा आधा आधा जस्तो जोखिम रहेको स्वास्थ्य विशेषज्ञ बताउँछन् । प्रयोगशालाको निर्देशक गीता शाक्यका अनुसार डव्लूएचओले भाइरस परीक्षणका लागि १ हजार किट उपलव्ध गराएको छ । किट अभाव भएमा थप मागाउन सकिने उनले जानकारी दिइन् ।
नेपालमा जिका भाइरस अझै सक्रिय नभएको स्वास्थ्य सेवा विभाग इपीडीमीयोलोजी तथा रोग नियन्त्रण महाँशाखाका निर्देशक डा बाबुराम मरासिनी बताउँछन् । उनी भन्छन्, “लामखुट्टेको सिजन नै होइन, गर्मीमा बढी लामखुट्टे देखापर्छन् जसकाकारण जिका भाइरसको संक्रमण देखापर्ने सम्भावना हुन्छ । हामीले त्यतिवेलाको लागि तयारी मात्रै गरेका हौं,” उनले भने । गर्भवती महिलालाई कसरी सुरक्षित गर्ने भन्ने विभागको अभियाननै रहेको मरासीनीले बताए । त्यसका लागि सवै स्वास्थ्य संस्था तथा गर्भवती महिलालाई चिकित्सकको सम्पर्कमा रहन आग्रह गरिएको छ ।
सम्पूर्ण चिकित्सकलाई सानो टाउको भएको शिशु जन्मेमा वा अचानक लुलो हुने (गुलेनबारे सिन्ड्रोम)देखिएमा तत्काल खबर गर्न आग्रह गरेको निर्देशक मरासीनीले बताए । जिका भाइरसबारे जनचेतना फैलाउन महाशाखाले तयारी गरिरहेको उनले बताए । डा. मरासिनीले सो प्रजातीको लामखुट्टे नेपालमा पनि रहेकाले सजग रहन आग्रह गरेका छन् । उनले चैतपछि सो प्रजातीको लामखुट्टे नेपालमा देखिने भएकाले बेलैमा तयारी गर्नुपर्ने बताए ।
के हो जिका भाइरस ?
जिका भाइरस एडिस एजिप्टी नामक लामखुट्टेको टोकाइबाट मानिसमा सर्ने एक प्रकारको भाइरस हो । जिका भाइरस सन् १९४७ मा अफ्रिकाको युगाण्डामा रहेको जिका जंगलमा पहिले नै फेला परेको थियो । ज्वरोको अनुसन्धान गरिरहेका वैज्ञानिकले पालेको बाँदर ज्वरोले थलिएपछि, रगत जाँच गर्दा रगतमा भाइरस फेला पारे, जिका जंगलमा फेला परेकाले वैज्ञानिकले त्यसको “जिका भाइरस” राखे ।
७ वर्ष पछि नाइजेरियामा एउटा मानिसको रगतमा जिका भाइरस देखा परेको थियो । करिब ५३ वर्षपछि सन् २००७ मा याप भनिने पश्चिमी प्रसान्तीय टापुका करिब ५० जना मानिसलाई एकै पटक छालामा रातो डाबर आउने, आंखा पाके जस्तो रातो हुने र ज्वरो आउने जस्ता लक्षण देखा परेको थियो ।
डेंगु कै जस्तो लक्षण दखापर्ने जिका भाइरसले २०१५ ब्राजिलमा पुनः जिका भाइरस देखा परेको छ । जसको कारणले विश्वनै त्रासमय भएको छ । जिका भाइरसका बिरामीमा डेंगु जस्तै लक्षण देखा पर्छन् । हल्का ज्वरो आउने, रुघाखोकी, छालामा रातो डावर आउने गर्दछ ।
एडिस एजिप्ट नामक प्रजातिको लामखुट्टे प्रायः दिउसोको समयमा सक्रिय हुने गर्दछ । लाखुट्टेले एक व्यक्तिलाई टोकेर अर्को व्यक्तिमा जाँदा पनि जिका भाइरस फैलने गर्दछ । विभिन्न देशमा चासोको विषय बनेकाले यसको अध्ययन अनुसन्धान तीब्र गतिमा भइरहेको छ । बैज्ञानिकाअनुसार अन्य कारणबाट पनि जिका भाइरस सर्ने गर्दछ ।
जिका भाइरसको लक्षण
संयुक्त राष्ट्रसंघको विश्व स्वास्थ्य संगठनका अनुसार जिका भाइरसको संक्रमण देखा परेका बिरामीमा हल्का ज्वरो आउने, रुघाखोकी, टाउको दुख्ने, आँखामा समस्या देखापर्ने गर्दछ । खासगरी यसले गर्भवती महिलालाई असर पार्ने गर्दछ । संक्रमण भएका महिलाले मस्तिष्क विकास नहुँदा स्वाभाविक सानो टाउको भएको बच्चा जन्मने गर्दछ ।
ब्राजिली इलाकामा विगत तीन महिनामा करिब साढे ३ हजार बच्चा सानो टाउको लिएर जन्मिएका र धेरै जनाको मृत्यु समेत भइसकेको अन्तराष्ट्रिय समाचार संस्थाले जनाएका छन् । विभिन्न अध्ययन भइरहेपनि जिका भाइरसको औषधी उपचार हालसम्म पत्ता लागेको छैन । जिका भाइरसले दक्षिण अमेरिकी देशमा त्रास फैलाएको छ । भाइरस देखापरेका गर्भवती महिलाको उपचार गर्भपतननै राम्रो उपाय भएको सरोकारवाला बताउँछन् । कोलम्बिया, जमैका, इक्वेडर र एल साल्भाडोर लगायतका देशले आफ्ना देशका महिलालाई करिब १ वर्ष सम्मका लागि गर्भवती नहुन सुझाइसकेका छन् ।
यो रोगले निकट भविष्यमै विश्वभर महामारीको रुप लिन सक्ने डब्लूएचओले चेतावनी दिएको छ । ब्राजिलमा हजारौं मानिस यस संक्रमणबाट प्रभावित भएको र अहिलेसम्म २० मुलुकमा फैलिएको डब्लूएचओले जनाएको छ ।

﻿१८ भदौ, काठमाडौं । वाणिज्य मन्त्री रोमी गौचन थकालीले आफ्नो मन्त्रालयको काममा प्रधानमन्त्री प्रचण्ड र पार्टीको हस्तक्षेप नसहने बताएका छन् ।
एक साता अगाडि मात्र जिम्मेवारी सम्हालेका वाणिज्य मन्त्री थकालीले प्रधानमन्त्री र कांग्रेसले हस्तक्षेप गरे पद्बाट राजीनामा दिने बताए ।
रिपोर्टस क्लब नेपालले शनिबार काठमाडौंमा गरेको साक्षात्कारमा मन्त्री थकालीले प्रधानमन्त्री र पार्टीको दबावमा एउटै काम नगर्ने बताए । राजनीतिमा मन्त्री पद् आउने जाने भइरहने भन्दै उनले हस्तक्षेप स्वीकार गरेर पदमा नबस्ने बताए ।
वाणिज्यमन्त्री थकालीले गुणस्तरमा लापर्वाही गर्ने र कृतिम अभाव सिर्जना गर्ने वाणिज्य मन्त्रालय मातहतका व्यापारिक र्फमहरुलाई एक एक गरेर कारवाहीको दायरामा ल्याउने दाबी पनि गरे । उनले राजनीति पहुँच प्रयोग गरेर कारवाहीबाट उन्मुक्ति पाउने सपना नदेख्न कैफियतमा संलग्न व्यापारिक र्फमहरुलाई चेतावनी दिए ।
वाणिज्यमन्त्री थकालीले प्रधानमन्त्री प्रचण्डको भ्रमणका क्रममा विशाखापटनम बन्दरगाह प्रयोगमा ल्याउने सम्बन्धी सम्झौता कार्यान्वयनका लागि भारतसँग आग्रह गरिने बताए ।
वाणिज्य मन्त्रालयले अन्य केही विषयलाई पनि प्रधानमन्त्रीको भ्रमणका क्रममा छलफल गरिने एजेण्डामा राख्न प्रयास गरिरहेको भन्दै उनले यो पाइपलाइनमा रहेकाले अहिले सार्वजनिक गर्न नमिल्ने बताए ।
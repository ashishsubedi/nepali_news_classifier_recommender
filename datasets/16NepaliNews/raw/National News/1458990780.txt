
﻿
१३ चैत, काठमाडौं । ग्यास उद्योगहरुले सरकारलाई वितरणबारेको सबै सूचना तथा विवरण उपलब्ध गराउन आनाकानी गरेका छन् ।
नेपाल आयल निगमले आफ्नो उद्योगमा आएको ग्यास, त्यसको रिफिलिङ र वितरणबारे उद्योगहरुबाट सूचना संकलन गर्न खोजेपनि धेरै उद्योगहरुले त्यसमा असहयोग गरेका छन् ।
दैनिक रुपमा वितरणबारेको सबै जानकारी लिने आयल निगमको योजना उद्योगीहरुका कारण सफल हुन सकिरहेको छैन । धेरैजसो उद्योगहरुले आयल निगमलाई कहाँको डिपोमा कति ग्यास बाँडियो भनेर जानकारी गराउन आनाकाी गरेका हुन् ।
उनीहरुले मनलाग्दी रुपमा ग्यास वितरण गर्दा सर्वसाधरण उपभोक्ताले सहज रुपमा ग्यास पाएका छैनन् । उद्योगहरुले पहुँचवाला व्यक्ति, होटल र ग्यास खपत गर्ने उद्योगहरुमा धेरै पैसामा बेच्ने गरेको आरोप लाग्ने गरेको छ ।
सकारले माग गरेको जानकारी उपलब्ध नगराउँदा उद्योगहरुमाथि कालोबजारीको थप आशंका बढेको छ ।आयल निगमममा स्थापना भएको ग्यास कन्ट्रोल युनिटमा आफ्नो उद्योगले कुन-कुन डिपोबाट कति ग्यास वितरण गर्दैछन् भन्ने जानकारी दैनिक रुपमा गराउनुपर्ने भएपनि धेरै उद्योगले त्यस्तो विवरण दिन नमानेको आयल निगमका प्रवक्ता मुकुन्द घिमिरेले बताए ।
‘ग्यासको वितरण पारदर्शी गर्न सबै उद्योगसँग दैनिक ग्यासको आात र वितरणको सबै विवरण माग गरेका थियौं । त्यसैअनुसार दैनिक रुपमा एउटा फारम भरेर पठाउन भनेका छौं’ प्रवक्ता घिमिरेले भने-‘तर, सबै उद्योगीले त्यसको पालना गरेका छैनन् ।’
उद्योगले कन्ट्रोल युनिटमा दिने विवरणका आधारमा छड्के जाँच गरी कालोबजारी गर्नेलाई कारवाही गर्ने आपूर्ति मन्त्रालयको योजना छ । तर, युनिटमा विवरण नै नआएपछि अनुगमन प्रभावकारी हुन सकेको छैन ।
मागअनुसार ग्यास नआएको अवस्थामा उद्योगहरुले होटल र विभिन्न उद्योगहरुलाई ग्यास बेच्ने गरेको उपभोक्तावादी प्रेमलाल महर्जन बताउँछन् ।
त्यसैकारण वितरण पारदर्शी गर्न उद्योगीहरुले आनाकानी गरेको सरोकावालकाहरुको आरोप छ । ग्यास उद्योगीहरु भने वितरण पारदर्शी भएको र वितरणबारेका सूचना नलुकाइएको दावी गर्छन् ।
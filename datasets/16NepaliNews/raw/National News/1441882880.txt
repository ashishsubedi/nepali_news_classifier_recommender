
﻿संघीय समाजवादी फोरम नेपालले सरकारले गम्भीर मानव अधिकार उल्लङंघन गरेको भन्दै राष्ट्रसंघीय महासचिव बान की मुनलाई पत्र लेखेको छ । उपाध्यक्ष राजेन्द्र श्रेष्ठले हस्ताक्षर गरेको पत्र सोमबार नेपालका लागि राष्ट्रसंघका आवासीय संयोजक जेमी म्याकगोल्डरिक मार्फत् बानलाई पठाइएको फोरमले जनाएको छ। पत्रमा राज्य आतंक, सरकारले गरेको मानव अधिकारको उल्लङ्घनका कारणल नेपाल पुनः द्वन्दको संघारमा पुगेको उल्लेख छ। मधेश आन्दोलनमा र त्यसपछि विभिन्न समूहसँग सरकारले गरेको सम्झौता र उठेका एजेण्डलाई समेटेर संविधान जारी हुनु पर्नेमा सत्तारुढ नेपाली कांग्रेस, एमालेले एमाओवादीसँग मिलेर एकलौटी निर्णय गर्दै संघीयताको सीमाङ्कन जबरजस्ती लादेको र एकलौटी संविधान बनाउन खोजेको आरोप पत्रमा छ।

त्यसैकारण विगत ३ सातादेखि आन्दोलन भइरहेको भन्दै मधेशी, मुस्लिम, थारु लगायत विभिन्न उत्पीडित समुदायको आन्दोलनमा सरकारी सुरक्षाकर्मीले छाती र टाउकोमा ताकेर गोली हान्दै बर्वरतापूर्वक हत्या गरेर मानव अधिकारको गम्भीर उल्लङ्घन गरेको आरोप छ। पत्रमा सेना परिचालन तत्काल फिर्ता गर्नु पर्ने, यसअघि गरिएका सहमति र समझदारीहरु लागू गर्नुपर्ने, आन्दोलनका क्रममा मारिएकाहरुलाई सहिद घोषणा गरी परिवारलाई क्षतिपूर्ति दिनुपर्ने, घाइतेलाई उपचार र क्षतिपूर्ति दिनुपर्ने र  संसदको राज्य पुनर्संरचना समिति तथा उच्चस्तरीय राज्य पुनर्संरचना आयोगको प्रतिवेदनका आधारमा पहिले नै सहमति भइसकेका सिद्धान्तको आधारमा संघीय संरचना गठन गर्नुपर्ने माग उल्लेख छ।

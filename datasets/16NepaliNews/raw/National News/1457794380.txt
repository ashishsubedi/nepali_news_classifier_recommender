
﻿
२९ फागुन, काठमाडौं । नेपाली कांग्रेसको कृष्ण सिटौला र गगन थापाले पार्टी नेतृत्वलाई परिर्वतनविरुद्ध नजान खबरदारी गरेका छन् ।
कृष्ण सिटौला गगनको प्यानलले पार्टीको १३औं महाधिवेशनमा मत दिने मतदातालाई धन्यवाद दिन भन्दै शनिबार जलपान कार्यक्रम राखेको थियो । नेता कार्यकर्ताको उल्लेख्य उपस्थितिमा भएको कार्यक्रममा सभापतिका उम्मेदवार सिटौला, महामन्त्रीका उम्मेदवार गगन र कोषाध्यक्षका उम्मेदवार उमाकान्त चौधरीले सम्बोधन गरे र मतदाताहरुलाई धन्यवाद दिए ।
साथै उनीहरुले १३औं महाधिवेशनबाट निर्वाचित पार्टीको नयाँ नेतृत्वलाई सहयोग गर्ने प्रतिवद्धता मात्र जनाएनन्, खबरदारी पनि गरेका छन् । 
सभापतिमा पराजित कृष्ण सिटौलाले नयाँ संविधान कार्यान्वयनमा कांग्रेसले नेतृत्वदायी भूमिका खेल्नु पर्ने बताए । समयमै स्थानीयदेखि आम चुनाव गर्न नसके संविधान कागजको खोस्टामा परिणत हुने भन्दै उनले भने-‘परिवर्तनलाई अड्काउने होइन, थप परिर्माजित गर्दै अघि लैजान नेतृत्वलाई सफलता मिलोस् र यसमा उहाँहरुलाई हाम्रो साथ रहन्छ ।’
महामन्त्रीका उम्मेदवार गगन थापाले संविधान कार्यान्वयनको दायित्व पूरा गर्न नेतृत्वलाई पूर्ण साथ दिने बताए । उनले भने, ‘यदि संविधान कार्यान्वयनमा अलमल हुन्छ र मनको अन्तरकुन्तरमा लुकेका चाहना व्यक्त हुन्छन् भने त्यसविरुद्ध हामी एक ढिक्का भएर उभिन्छौं ।’
तेस्रो शक्ति बन्ने प्रयास 
पार्टीको १३औं महाधिवेशनमा संस्थापन समूहबाट अलग भएर कृष्ण सिटौला र गगन थापा लगायतले प्यानल बनाएका थिए । यो प्यानललबाट पदाधिकारीमा कसैले जितेनन् तीनै उम्मेदवार तेस्रो भए ।
तर, सम्मानजनक मत ल्याएको उनीहरुको दाबी छ । र, अब कुनै समूहमा लाग्ने नभई तेस्रो समूह बन्ने संकेत गरेका छन् ।
सभापतिमा पराजित उम्मेदवार सिटौलाले आफूहरुले विचारको रोपण गर्न उम्मेदवारी दिएको र त्यही कारण सभापतिको चुनाव दोस्रो चरणमा गएको बताए । परिणाम गड ब्लेसिङ भन्दै उनले भने-यसले हामीलाई उभिराख है भनेको छ । र, अभिरहनु बाहेक अरु विकल्प छैन ।’
सभापतिको चुनाव दोस्रो चरणमा गएपछि दुबै उम्मेदवार रामचन्द्र पौडेल र शेरबहादुर देउवा समर्थन खोज्दै आफू कहाँ आएको र पौडेलले सहयोग गर्न तयार छु भनेको सुनाउँदै सिटौलाले भने-‘मैले पद चाहेको भए त उम्मेदवारी नै दिने थिइँन । मैले त्यहिँ भनेर पठाएँ ।’
महामन्त्रीमा पराजित गगनले चुनावमा आफूहरुले पाएको मत सम्मानजनक मात्र नभई उत्साहजनक भएको बताए । उनले भने,’युवाहरुको हार भएको होइन, कांग्रेसमा खुट्टा कमाउने युवाहरु मात्र होइन, खुट्टा दह्रो टेक्ने युवाहरु पनि छन् भन्ने सन्देश दिएको छ ।’
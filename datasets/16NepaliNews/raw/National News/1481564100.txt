
﻿
२७ मंसिर, काठमाडौं । प्रधानमन्त्री प्रचण्डले वर्षौंदेखि बिकराल समस्याको रुपमा रहेको लोडेसेडिङ हटाएर जनतालाई राहत दिएकोमा उर्जा मन्त्रालय र नेपाल विद्युत प्राधिकरणको प्रशंसा गरेका छन् ।
सोमवार बिद्युत चुहावट नियन्त्रण सम्बन्धी प्रधानमन्त्री कार्यालयमा आयोजित समन्वयात्मक बैठकलाई सम्बोधन गर्दै प्रधानमन्त्री प्रचण्डले लोडसेडिङबाट जनतालाई राहत दिएकोमा उर्जामन्त्रालयलाई धन्यवाद दिएका हुन् ।
प्रधानमन्त्री प्रचण्डले भने, ‘उर्जा मन्त्रालयले राम्रो काम गरेको छ तर त्यो पनि कतिपयलाई सहृय हुन सकिरहेको छैन । राम्रो गर्‍यो भन्न नसक्ने र नचाहने काम राजनीतिक तह र व्यूरोक्रेसीबाटै हुने गरेको छ ।’
सरकार गठन भएको चार महिना वितिसक्दा पनि अन्य धेरैजसो मन्त्रालयहरुले उत्साहजनक प्रगति देखाउन नसकेको भन्दै प्रधानमन्त्रीलेे धेरै ठूला काम केही गर्न नसकेको भन्दै गुनासो गरे ।
प्रधानमन्त्री प्रचण्डले विद्युत चोरी नियन्त्रणको लागि आवश्यक नियम कानून परिवर्तन गर्न सरकार तयार रहेको समेत बताए । उनले सर्वसाधारण जनताले हुकिङ गरेर विद्युत चोरेको र अरबपतिले चोरी गरेको विषयलाई एकै रुपमा नहेर्न प्राधिकरणलाई आग्रह गरे ।
जनतालाई सम्झाएर बानी सुधार्ने र अर्बपतिलाई कानूनी कारवाहीको दायरामा ल्याउनुपर्नेमा उनको जोड थियो ।
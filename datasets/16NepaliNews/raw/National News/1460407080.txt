
﻿२९ चैत, काठमाडौं । नेपाली सेनाले सार्वजनिक खरिद ऐन नै पालना नगरेको पाइएको छ । सेनाले सामान खरिद गर्दा ऐन अनुसार नगरेको पाइएको महालेखा परीक्षकको कार्यालयले बताएको छ ।
सार्वजनिक नियमावली २०६४ को नियम ३१ मा सार्वजनिक निकायले १० लाख भन्दा बढीको मालसामान खरिद गर्दा, सेवा लिँदा अथवा निर्माण कार्य गराउँदा बोलपत्रको माध्यमबाट खरिद गर्नुपर्ने व्यवस्था छ ।
तर, सेनाले यो वर्ष सम्भार रथी, सैनिक हवाई महानिर्देशनालय लगायत १० कार्यलयमार्फत ९ करोड ७० लाखको पोशाक, सवारीसाधन र कप्युटर पर्ट्स लगायतका सामान बोलपत्र नगरी खरिद गरेको पाइएको छ ।
स्वयम्भू बारुदखाना, वसुन्धरा क्यान्टिन र सुनाचुरी इमल्सन प्लाण्टले आर्थिक कारोबारको सम्पत्ति तथा दायित्व देखिने गरी लेखा तयार नपारेको पनि प्रतिवेदनमा उल्लेख छ । निर्माणको लागि आवश्यक विष्फोटक पदार्थहरु खरिद गर्न २ करोड ८९ लाखको लागत अनुमान स्वीकृत गरी बोलपत्र आहृवान गरेको थियो ।
२ करोड ८ लाखमा भारतमा उत्पादित विस्फोटक पदार्थ आपूर्ति गर्ने गरी गत जेठ १५ गते सम्झौता भएको थियो । त्यस्तै सेनाले असार ६ गते सम्झौता अनुसार १ करोड ८८ लाख भुक्तानी गरेको थियो । भुक्तानी गरेको मितिले ६० दिनभित्र सामान सामान आइसक्नु पर्नेमा अहिलेसम्म सामान आइनसकेको पाइएको प्रतिदेवनमा उल्लेख छ ।
प्रहरी र सशस्त्र पनि कम छैनन् 
सरकारी निकायले नेपाल एजेन्सी ऐन २०१४ को दफा ४ अनुसार दर्ता भएका एजेन्सिमार्फत मात्रै समान खरिद गर्न पाउँछन् ।
तर, दुई सुरक्षा निकाय नेपाल प्रहरी र सशस्त्र प्रहरी बलले दार्ता नै नभएका एजेन्सीमार्फत सामान खरिद गरेका छन । नेपाल प्रहरीले एजेन्सीको रुपमा दर्ता नभएका ५ एजेन्टमार्फत १५ करोड ४४ लाख रुपैंया बरामरको सामान खरिद गरेको पाइएको छ ।
सशस्त्र प्रहरी बलले दर्ता नभएका दुई एजेन्टमार्फत २ करोड २० लाखको सामान खरिद गरेको प्रतिदेवनमा उल्लेख गरिएको छ ।
विगतमा पनि यस्तै त्रुटि भेटिएको तर, अझै सुधार नभएको महालेखा परीक्षकको प्रतिवेदनमा भनिएको छ ।
सशस्त्र प्रहरी बलले कल्याणकारी सेवा केन्द्र सञ्चालन सम्बन्धीको कार्यविधि पनि पालना गरेको छैन । कल्याण्कारी सेवाकेन्द्र संचालन कार्यविधि २०६६ को कार्यविधि १५ (ख) र (ग) अनुसार केन्द्रको संचालक समितिबाट वाषिर्क योजना तथा बजेट स्वीकृत नगरेको पाइएको छ ।
नेपाल प्रहरीको कल्याण्कारी कोषबाट प्रधान कार्यलय र पथलैयामा सञ्चालन गरेको पेट्रोल पम्प, भृकुटी मण्डपमा संचालन गरेको हेल्थ क्लबको कारोवारको लेखापरिक्षण नै भएको छैन ।
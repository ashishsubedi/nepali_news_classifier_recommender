
﻿राजविराज, २२ असार । बाल विज्याँई सम्बन्धी मुद्दाहरुको सुनुवाई गर्न जिल्ला अदालतमा गठित बाल इजलाशकालागि अन्नपूर्ण पोस्टका प्रतिनिधि एवं आजको वातावरण दैनिकका कार्यकारी सम्पादक मनोहरकुमार पोखरेल बुधबार छनौट भएका छन् ।
बाल इजलाशबाट भइरहेको कार्यलाई छिटोछरितो र थप प्रभावकारी बनाउन अदालतका लागि आवश्यक एक जना समाजसेवीको रुपमा पत्रकार एवं अधिकारकर्मी पोखरेल छनौट भएको सूचना जिल्ला अदालतले बुधबार सार्वजनिक गरेको छ । लामो समयदेखि पत्रकारिता, मानवअधिकार, न्याय र समाजसेवाका क्षेत्रमा क्रियाशील र काम गरेको अनुभवका आधारमा जिल्ला न्यायाधीश राजेश कुमार काफ्लेको संयोजकत्वमा गठित तीन सदस्यीय समितिले आवश्यक छानविनपछि बाल न्याय सम्पादनकालागि समाजसेवीका रुपमा पोखरेललाई छनौट गरिएको स्रेस्तेदार नरेन्द्र कुमार श्रेष्ठले जानकारी दिए । यसैगरी बालमनोविज्ञका रुपमा महिला अधिकारकर्मी आभा कुमारी सिंहलाई छनौट गरिएको छ ।
प्रत्येक जिल्ला अदालतमा जिल्ला न्यायाधीशको अतिरिक्त एक जना समाजसेवी र एक जना बालविशेषज्ञ वा बालमनोवैज्ञानिकलाई समावेश गरी बालइजलास गठन गरिने प्रावधान छ । बालअदालत वा बालइजलासमा न्यायाधीश, समाजसेवी, बालविशेषज्ञ वा बालमनोवैज्ञानिकले सामूहिक रुपमा सुनवाई गर्नेछन् । समाजसेवी, बालविशेषज्ञ वा बालमनोवैज्ञानिकले लिखित राय न्यायाधीशसमक्ष पेस गरेपछि न्यायाधीशले मुद्दाको फैसला गर्नेछन् ।
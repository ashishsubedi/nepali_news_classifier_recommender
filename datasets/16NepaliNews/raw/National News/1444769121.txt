
﻿ पूर्वप्रधानमन्त्री बाबुराम भट्टराईले एकअर्काप्रति व्यक्तिगत गाली गलौज नगर्ने पूर्वप्रतिबद्धता विपरीत एकीृकत माओवादी अध्यक्ष पुष्पकमल दाहाल  प्रचण्ड   केशरजंग रायमाझी पथमा हिंडेको आरोप लगाएका छन् ।राजधानीमा मंगलबार आयोजित उपत्यका र उपत्यका आसपास जिल्लाका कार्यकर्ता भेलालाई सम्बोधन गर्दै भट्टराईले केपी ओली र कमल थापासँगको सहकार्यसँगै प्रचण्ड रायमाझीको नयाँ अवतारमा पतन भएको आरोप लगाए ।

गत ९ असोजमा एमाओवादीसँगै संसद् पदसमेत त्यागेका भट्टराई र प्रचण्डबीच एकअर्काप्रति नकारात्मक टिप्पणी नगर्ने सहमति भएको थियो ।
भट्टराईले तत्कालिन नेपाल कम्युनिष्ट पार्टीका महासचिव रायमाझीले पार्टी दरबारमा बुझाएजस्तै प्रचण्डले एमाओवादीलाई केपी ओली र कमल थापालाई बुझाइदिएको आरोप लगाए ।

 रायमाझीले कम्युनिष्ट पार्टीलाई दरबारमा बुझाएजस्तै प्रचण्डले एमाओवादीलाई केपी ओली र कमल थापाको जिम्मा दिएका छन् , भट्टराईको भनाइ उद्धृत गर्दै भेलाका एक सहभागीले काठमाण्डु टुडेसँग भने ।

सरकारमा ओली र थापासँगको सहकार्यले प्रचण्ड र एमाओवादी नीति, सिद्धान्त र कार्यदिशाविहीन बनेको दाबी उनले गरे ।भट्टराईले एमाओवादीभित्र ठूलै संघर्ष गरेर आफूले संविधानसभाको एजेण्डा स्थापित गराएको दाबी गर्दै प्रचण्डले कहिल्यै संविधानसभाको स्वामित्व लिन नचाहेको आरोप पनि लगाए ।

आफू र नारायणकाजी श्रेष्ठले अन्तिमसम्म कार्यकारी राष्ट्रपतिको अडानमा कायम रहेको भए पनि जनतामा आफ्नो क्रेज घटेपछि प्रचण्डले कार्यकारी राष्ट्रपतिको एजेण्डा छाडेको बताए ।आफूमाथि लागेको गैरमाक्र्सवादी र गैरकम्युनिष्ट आरोपको प्रतिवाद गर्दै उनले माक्र्सवादप्रति गहिरो प्रेम रहेको र माक्र्सवादकै जगमा नयाँ शक्ति निर्माण गर्ने बताए ।

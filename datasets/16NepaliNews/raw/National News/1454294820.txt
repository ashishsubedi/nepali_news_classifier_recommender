
﻿
घनश्याम पराजुली (कृष्ण)
दोहा । नवप्रतिभा साँस्कृतिक समुह कतारका दुई कलाकारहरु तमु समाज कतारको संरक्षकत्वमा रहेको तमु साँस्कृतिक परिवारको आयोजनामा भइरहेको गैर आवासीय नेपाली तारा २०१५ को फाइनलमा पुगेका छन् ।
गैर आवासीय नेपाली ताराका लागि ६३ जना प्रतिस्पर्धीहरुको सहभागीता थियो । गत महिनामा सम्पन्न अन्तिम अडिसनबाट गायन र नृत्य विद्याका १०-१० जना फाइनलमा प्रवेश गरेका थिए । सोही प्रतियोगिताको फाइनलमा नवप्रतिभा साँस्कृतिक समुहका कलाकारहरु गायनतर्फ कृष्ण बिसी र नृत्य विद्यातर्फ अन्जना तामाङ फाइनलमा पुगेका हुन् ।
उनीहरुलाई सहयोग गर्ने उद्देश्यका साथ साँस्कृतिक कार्यक्रम आयोजना गरिएको हो । गायक कृष्ण बिसीले कार्यक्रममा ‘जहाँ छन् बुद्धका आँखा’ बोलको गीत गाएर दर्शकहरुको मन जित्न सफल बनेका छन् ।  त्यस्तै नृत्य विद्याकी प्रतिस्प्रधी अन्जनाले ‘झकास झापाली’ बोलको गीतमा आफ्नो दमदार नृत्य प्रस्तुत गरेकी थिइन् ।

साँस्कृतिक कार्यक्रम अन्तर्गत कतारमा बस्दै आएका कलाकारहरुले आफ्नो प्रस्तुती राखेका थिए । नवप्रतिभा साँस्कृतिक समूहका कलाकारहरुको सामुहिक स्वागत नृत्यसँगै कार्यक्रममा रौनकता छाएको थियो । कार्यक्रममा  सृजना गुरुङ्गले ‘यो हो मेरो प्राणभन्दा प्यारो माइती घर’ बोलको गीतमा नृत्य प्रस्तुत गरिन् ।
गायिका अरुणा केसीले ‘सुर्के थैली खै’ बोलको गीत गाएर आफ्नो प्रस्तुती राखिन् । त्यस्तै ‘एकातिर आगो अनि अर्को तिर पानी’ बोलको गीतमा जिना थापाले नृत्य प्रस्तुत गरिन् । कार्यक्रममा उपस्थित अन्य कलाकारहरुको सांगितिक प्रस्तुति थियो ।
म्युजिक भिडियो विमोचन

नवप्रतिभा साँस्कृतिक समूह कतारले आफ्नो पहिलो म्युजिक भिडियो सार्वजनिक गरेको छ । शुक्रबार दोहास्थित अल नक्यान रेष्टुरेन्टमा आयोजित विविध साँस्कृतिक कार्यक्रममा संस्थाको पहिलो म्युजिक भिडियो साथै  भाग्यशाली चिट्ठा उपहारको नतिजा सार्वजनिक गरेको हो ।
नवप्रतिभा साँस्कृतिक समूह तथा पाथेका बचत समुह कतारले संयुक्तरुपमा आयोजना गरेको कार्यक्रमलाई सत्यनारायण चौधरीले सभापतित्व गरेका थिए । कार्यक्रमका प्रमुख अतिथी अन्तराष्ट्रिय कलाकार मन्च कतार शाखाका अध्यक्ष भबिन्द्र तामाङ्ग रहेका थिए ।
बितेका पलहरु नामक एल्बमबाट ‘लाहुरेको जीबन साथी’ बोलको गीतको म्युजिक भिडियो अतिथिहरुले सार्वजनिक गरे । म्युजिक भिडियोलाई केशव भट्टराईले निर्देशन गरेका हुन् । गायक भिम बद्रेवको स्वरमा रहेको गीतलाई पारश गजमेरले लेखेका हुन् । एसबी फिल्मसले सम्पादन गरेको म्युजिक भिडियोलाई सन्त बम्जनले छायांकन गरेका छन् । म्युजिक भिडियोमा नवप्रतिभा साँस्कृतिक समूहका कलाकारहरु राजन सेन्चुरी, जानु थापा मगर, राज लोप्चन र अन्जना तामाङ्गको अभिनय छ ।

प्रदेशीलाई आधार बनाइएको उक्त गीतमा ‘लाहुरेको जीबनसाथी सम्झना नै हुन्छ, टाढा हुँदा एकान्तमा मेरो मन रुन्छ, मायालु मेरो मायालु’ जस्ता शब्दहरु रहेका छन् । भिडियोलाई कतारका रमणिय स्थानहरुमा छायांकन गरिएको हो ।
रमा राईलार्इ एक तोला सुन
नवप्रतिभा साँस्कृतिक समूह तथा पाथेका बचत समुह कतारले संयुक्त रुपमा आयोजना गरेको भाग्यशाली चिट्ठा उपहारको प्रथम पुरस्कार एक तोला सुन रमा राईले जितेका छन् । उनको भाग्यशाली चिट्ठा नम्वर २०८० रहेको थियो ।
त्यस्तै दोश्रो पुरस्कार नित्र मगरले ल्यापटप र तेश्रो पुरस्कार होम बहादुरले मोबाईल जित्न सफल भएका छन् ।
सान्तवना पुरस्कार पाउनेहरुमा चन्द बहादुर, कमला राई, सलीम, सन्दीप, रजिर राउत, सेमिना राई, मुबिना राई, देभराज र दीपक दनुवार छन् । उनीहरुले हाते घडी पुरस्कार पाए ।
कलाकारलाई सम्मान
कार्यक्रममा लोकदोहोरी क्षेत्रमा नेपालको समय सान्दर्भिक गीत निकालेको भन्दै लोकदोहोरी गायिका देबिका केसी र गायक युवराज छन्त्याललाई सम्मान गरिएको थियो । उनीहरुले गाएको ‘ईन्डीयाको भर नपरौं चाईना तिर जाउँ’ बोलको गीतले राम्रै चर्चा कमाएको थियो । प्रमाण पत्र र खादा ओढाएर उनीहरुलाई सम्मान गरिएको हो ।
त्यस्तै कार्यक्रममा प्रवासमा रहेर कलाकारीतालाई अगाडि बढाइरहेका दर्जनौं कलाकारहरुलाई सम्मान गरियो । कार्यक्रममा केशव भट्टराई, ववीन राई, लोकेश बिसी, ईश्वर बल्लभ, प्रकाश राई, मंगल बिक, सृजना गुरुङ्ग लगायतका कलाकारहरुलाई सम्मान गरिएको थियो । उनीहरुलाई प्रमाणपत्र र खादा ओढाएर सम्मान गरिएको हो ।
कार्यक्रममा हौसला प्रदान गर्ने हेतुले नवप्रतिभा साँस्कृतिक समुहका कलाकारहरुलाई प्रशंसापत्रले सम्मान गरिएको थियो । संस्थाका सस्थापक तथा संरक्षक रबी मगरले खादा ओढाएर प्रशंसा पत्र प्रदान गरेका हुन् ।
दिप प्रज्वलन, राष्ट्रिय गान र मौन धारणसँगै उदघाटन गरिएको कार्यक्रमलाई मिलन चाम्लिङ्ग राईले स्वागत मन्तव्य राखेका हुन् । कार्यक्रममा अतिथीहरु एनआरएनएका पूर्वअध्यक्ष मक्सुद आलम, एनआरएनए कतारका सचिव उत्तिम शाह, नेपाली आदिवासी जनजाती महासंघ कतारका अध्यक्ष सियाराम चौधरी, प्रवासी नेपाली साँस्कृतिक परिवारका अध्यक्ष शक्ति क्षेत्री लगायतका विभिन्न संघसंस्थाका प्रमुख तथा प्रतिनिधीहरुको उपस्थिति थियो । कार्यक्रमलाई रमेश थापा मगर र उदय देवकोटाले सन्चालन गरेका थिए ।
सन् २०१५मा स्थापना भएको नवप्रतिभा साँस्कृतिक समूहले कतारमा छोटो समयमा नै राम्रो पहिचान बनाउन सफल भएको छ ।

﻿तत्काल कार्यान्वयन नहुने गृहमन्त्रीको भनाइ 
नयाँ पत्रिकाकाठमाडौं, १ जेठ
शनिबारदेखि लागू हुने भनिएको नयाँ ट्राफिक जरिवाना कार्यान्वयन अन्योलमा परेको छ । गृहमन्त्री शक्ति बस्नेतले शुक्रबार नयाँ जरिवाना कार्यान्वयन नहुने बताएपछि नयाँ जरिवाना लागू गर्न ट्राफिक प्रहरी अन्योलमा परेका छन् ।
यातायात व्यवसायी तथा मजदुरसँगको छलफलमा गृहमन्त्री बस्नेतले नयाँ जरिवाना लागू नहुने बताएका हुन् । तर, प्रहरी प्रधान कार्यालयले १ जेठदेखि संशोधित यातायात व्यवस्था ऐनअनुसार जरिवाना लागू गर्न सर्कुलर गरिसकेको छ । गत असोजमा नै सवारी तथा यातायात व्यवस्था ऐन सशोधन गरिएकोमा ट्राफिक प्रहरीले पछि मात्र जानकारी पाएपछि लागू गर्न लागेको हो ।ऐन कार्यान्वयन गृहमन्त्रीले रोक्न नसक्ने
ज्यादै न्यून जरिवानाका कारण सडकमा अराजकता र दुर्घटना बढेको भन्दै ऐन संशोधन गरेर जरिवाना न्यूनतम पाँच सय रुपैयाँ बढाइएको थियो ।
तर, यातायात मजदुर र व्यवसायीले नयाँ जरिवाना लागू नगर्न लबिङ गर्दै आएका छन् । संसद्बाट पारित भएको ऐन कार्यान्वयन गृह मन्त्रालयको निर्देशनका भरमा रोक्न भने मिल्दैन ।शनिबारदेखि लागू गर्ने ट्राफिक प्रहरीको तयारी
महानगरीय ट्राफिक प्रहरी महाशाखाका प्रमुख प्रकाश अर्यालले भने आफूहरू शनिबारदेखि संशोधित ऐनअनुसार कारबाही गर्ने तयारीमा रहेको बताए । प्रहरी प्रधान कार्यालयबाट त्यससम्बन्धी सर्कुलर आइसकेको उनको भनाइ छ ।
शुक्रबार गृह मन्त्रालय पुगेका यातायात मजदुर तथा यातायात व्यवसायीहरूले भने गृहमन्त्रीले तत्काल नयाँ जरिवाना लागू नगर्ने जानकारी दिएको दाबी गरेका छन् । गृहका अधिकारीले भने यस विषयमा केही प्रतिक्रिया दिएनन् ।
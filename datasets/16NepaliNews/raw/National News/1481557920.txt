
﻿
२७ मंसिर, काठमाडौं । वन तथा भू-संरक्षणमन्त्री शंकर भण्डारीलेनेपाललाई हिन्दुराष्ट्र बनाएर छाड्ने बताएका छन् । आफ्नो पार्टी कांग्रेसले अहिलेसम्म नेपाल धर्मनिरपेक्ष राष्ट्र हुनुपर्छ भनेर आधिकारिक निर्णय नगरेको उनको दाबी छ ।
सोमबार रिपोर्टर्स क्लब नेपालले आयोजना गरेको साक्षात्कारमा कांग्रेस नेता समेत रहेका वन मन्त्री भण्डारीले भने,’आजसम्म हाम्रो पार्टीमा नेपाललाई धर्मनिरपेक्षता बनाउनुपर्छ भनेर कुनै पनि बैठकमा छलफल नै भएको छैन, ०६२/६३ को आन्दोलनमा पनि धर्मनिरपेक्षताबारे कुनै एजेण्डा नै थिएन, जबरजस्ती अन्तरिम संविधानमा घुसाइएको हो, अब आवश्यक परे जनमत लिनुपर्छ ।’
उनले भने,’पार्टीभित्र हिन्दुराष्ट्रकोबारेमा सशक्त रुपमा बहस बढिरहेको छ, खुमबहादुर खड्काजीले त्यसको नेतृत्व गरिरहनुभएको छ, उहाँको त्यो अडान र बहसले गर्दा पार्टीलाई हिन्दूराष्ट्रको पक्षमा हिँड्नलाई सहज भएको छ ।’
कांग्रेस हिन्दूराष्ट्रको पक्षमा जानुको विकल्प नभएको उनले बताए । भण्डारीले भने, ‘हिन्दूराष्ट्रमा जाँदा नै पार्टीलाई हित हुन्छ, फाईदा छ, यसको लागि अब काँग्रेसले पहल गर्छ, नेपाललाई हिन्दूराष्ट्र बनाएरै छाड्छौं ।’
प्रमुख दलहरु सचेत भएर अहिले नै जनभावना बुझेर हिन्दूराष्ट्र नबनाए भोलि कसैले यो एजेण्डालाई लिएर राजनीति गर्न सक्ने उनले बताए ।

﻿
नयाँ पत्रिकानेपालगन्ज, २७ पुस
एकीकृत माओवादी अध्यक्ष पुष्पकमल दाहाल प्रचण्डले नाकाबन्दीका कारण नेपालीले दु:ख, सास्ती भोग्नु परे पनि भारतलाई नैतिक र राजनीतिक क्षति भएको बताएका छन् ।
क्रान्तिकारी पत्रकार संघ बाँकेले आइतबार नेपालगन्ज विमानस्थलमा गरेको पत्रकार सम्मेलनमा बोल्दै प्रचण्डले नाकाबन्दीले भारतलाई अझ बढी बेफाइदा भएको बताए । ‘नेपालीले सास्ती मात्र पायौँ, भारतले नैतिक समर्थनसमेत गुमाएको छ,’ उनले भने, ‘नाकाबन्दीले हामीलाई भन्दा भारतलाई बेफाइदा भएको छ ।’
नेपाली भूगोल, परिवेशअनुसारको संविधान बनाउने अधिकार प्राप्त संविधानसभाले संविधान बनाएको पुरस्कार नेपाली जनताले भारतको अघोषित नाकाबन्दीको मार खेप्नुपरेको प्रचण्डले बताए ।
भारतले नाकाबन्दी नगरेको दाबीलाई आफूले मान्न नसक्ने प्रचण्डको भनाइ छ । ‘भारतीय विदेशमन्त्री सुष्मा स्वराजले यो नाकाबन्दी पहिलोपटक नभएको भन्ने अभिव्यक्तिबाटै नाकाबन्दी हो/होइन प्रस्ट हुन्छ,’ उनले भने ।
आन्दोलनरत मधेसीको धेरै मागमा मोटामोटी सहमति भइसकेको प्रचण्डले जानकारी दिए । ‘मधेसी मोर्चाले उठाएका धेरै माग सम्बोधन हुने क्रममा छ, भारतले लगाएको अघोषित नाकाबन्दी बिस्तारै खुकुलो हुँदै गएकाले देशमा जारी गतिरोध चाँडै अन्त्य हुने संकेत देखिएको छ,’ प्रचण्डले भने । उनले थारू र मुस्लिमको भूभागमा कसैसँग सम्झौता नहुने धारणा राखे।
पत्रकार सम्मेलनमा एमाओवादी उपाध्यक्ष नारायणकाजी श्रेष्ठले माक्र्सवादको सिद्धान्तबाट विचलित भएर डा. बाबुराम भट्टराईले पार्टी परित्याग गरेको बताए ।

﻿
२० चैत, सप्तरी । मधेसी मोर्चाको एक घटक तराई मधेश लोकतान्त्रिक पार्टीले भारत र युरोपियन युनियनको संयुक्त वक्तव्यको स्वागत गरेको छ ।
ब्रसेल्समा सम्पन्न भारत-इयू शिखर सम्मेलनपछि जारी गरिएको संयुक्त वक्तव्यमा नेपालको चर्चा गरिएको भन्दै नेपाल सरकारले गरेको बिरोधप्रति तमलोपाले आपत्ति जनाएको छ ।
शनिबारदेखि राजविराजमा शुरु भएको तमलोपाको केन्दि्रय समितिकको बैठकले संयुक्त बिज्ञप्तिप्रति सरकारले जनाएको बिरोधप्रति आपत्ति जनाएको छ । केन्द्रिय सदस्य सुरेश मण्डलले भने, ‘सरकारले मधेसीको माग पूरा गर्ने छाँटकाँट नदेखाएको सन्दर्भमा बिज्ञप्ति आउनु स्वभाविक हो, हामीले यसको बैठकमा सह्राना गरेका छौं ।’
सरकारले तीन महिनाभित्र माग पूरा गर्छौं भनेको तर, अहिलेसम्म नगरेकाले विश्व समुदायले सरकारको ध्यानाकर्षण गराउन स्वभाविक भएको तमलोपाले जनाएको छ ।
बैठकले आन्दोलनको समिक्षा गर्दै बैशाखदेखि हुने आन्दोलनको कार्ययोजना बनाउने केन्दि्रय सदस्य मण्डलले जानकारी दिए । उनका अनुसार पहिलो दिनको बैठकले आन्दोलनको विकल्प नरहेको ठहर गर्दै बैशाखदेखि आन्दोलन गर्ने सन्दर्भमा छलफल गरिनेछ ।
पार्टी अध्यक्ष महन्थ ठाकुरसहित अधिकांश केन्दि्रय नेताहरु सहभागी रहेको बैठकमा महोत्तरीदेखि झापासम्मका जिल्ला अध्यक्षको पनि सहभागिता छ । पहिलो दिनको बैठकमा महामन्त्री जितेन्द्र सोनलले प्रस्ताव गरेको नौबुँदे संकल्प प्रस्ताव पारित गरिएको छ ।
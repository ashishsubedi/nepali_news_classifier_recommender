
﻿राजविराज, २ मंसिर । तराई मधेश लोकतान्त्रिक पार्टी सप्तरीको सदस्यता वितरण अभियान विहीवार राजविराज नगरपालिका–२ स्थित निम्न माध्यमिक विद्यालयबाट शुभारम्भ भएको छ ।
अभियानका क्रममा तराई मधेश लोकतान्त्रिक पार्टीको जनवर्गीय संगठन लोकतान्त्रिक वौद्धिक संघको जिल्ला समिति गठन गरिएको छ । डा. अवधकिशोर सिंहको अध्यक्षतामा गठित समितिको उपाध्यक्षमा डा. जयप्रकाश देव, दिवाकर मिश्र र देवनारायण यादव रहेका छन् । समितिको महासचिवमा उपेन्द्र यादव, सचिवमा कुमार पाठक, सह–सचिवमा उत्तमलाल साह र कोषाध्यक्षमा गङ्गालाल दासलाई चयन गरिएको छ । समितिको सदस्यमा बबन कुमार मिश्र, विकास कुमार मिश्र र रिमा ठाकुर रहेका छन् । समितिलाई क्रमशः विस्तार गर्दै लगिने पार्टीका केन्द्रीय सदस्य प्रा.अमरकान्त झाले जानकारी दिए ।
पार्टीका केन्द्रीय सदस्य एवम् सप्तरीका प्रभारी डा. सुरेन्द्र कुमार झाको ध्यक्षतामा आयोजित कार्यक्रममा पार्टीका केन्द्रीय सदस्यहरु विजय यादव, कुमारनाथ मिश्र, साधना झा, जिल्ला अध्यक्ष रामप्रित यादवलगायतले मन्तव्य व्यक्त गरे । कार्यक्रम सञ्चालन पार्टीका केन्द्रीय सदस्य प्राध्यापक अमरकान्त झाले गरे ।
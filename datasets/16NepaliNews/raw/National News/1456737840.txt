
﻿१७ फागुन, काठमाडौं । एक साता अघि सडक दुर्घटनामा परि मृत्यु भएका चिकित्सकहरु सन्दीप सुवेदी र सनि आनन्दका परिवारले घटनाको निश्पक्ष छानविनको माग गरेका छन् ।
सोमबार पत्रकार सम्मेलन गरी पीडितका आफन्तले चालकले लाईसेन्स लिएको नौ वर्षको अवधीमा २७ पटक कारवाहीमा परेकाले त्यो दुर्घटनामात्र नभएर हत्या भएको पुष्टि भइसकेकाले घटनामा संग्लग्नहरुलाई ज्यान मुद्धामा कारबाही हुनुपर्ने माग गरे ।
सनी आनन्दका ठूलो बुबा पाटन अस्पतलाका चिकित्सक डा. भरतकुमार यादवले चालकको अपराधको श्रंृखला बाहिर आईसकेको तथा सवारी नियम विपरित २७ वर्ष पुरानो सवारी साधन गुडाएको, ट्राभलको गाडीले विद्यार्थी ओसारेको लगायतका तथ्यहरु सार्वजनिक भइसकेकाले चालक, विद्यालय सञ्चालक र ट्राभल सञ्चालकसहितका दोषीमाथि कारबाहीको माग गरे ।
डा. सुबेदीका आफन्त किशोर खनालले पनि घटनाको निष्पक्ष छानविन समिति गठन गरेर दोषीको पहिचान गरी हदैसम्म सजाय हुनुपर्ने माग राखे । त्यस्तै आगामी दिनमा यस्ता लापरवाहीको घटनाले कयाैंको ज्यान लिन सक्ने सम्भावना औंल्याए ।
पत्रकार सम्मेलनमा नेशनल रेसिडेन्ट एसोसिएसनका अध्यक्ष राजेश भुर्तेल तथा स्टुडेन्ट बेलबेयर कमितिका अध्यक्ष प्रवेशविक्रम सिंह लगायतले दोषीमाथि कडा कारवाही र क्षतिपूर्तिको माग गरे ।
यही फागुन ९ गते टिचिङ अस्पतालमा एमडी गरिरहेका डाक्टर द्वय सन्दीप सुवेदी र सनि आनन्दको कान्ति वाल अस्पतालपछाडिको बाटोमा बा १ य ४३ नम्बरको बसको ठक्करबाट मृत्यु भएको थियो ।

﻿रमेश धमला
१८ पुस, काठमाडौं । अख्तियारको फन्दामा परेर करोडौं धरौटी बुझाउन बाध्य भएका सुरक्षा संगठनका प्रमुखहरु अहिले आफ्नो सम्पति र इज्जतको भविश्य कुरिरहेका छन् । उनीहरुले अख्तियारमा राखेको धरौटीको स्रोतसमेत खोजी हुन थालेको छ । तर, सम्पति शुद्धीकरण विभागले ०७० साल जेठ ५ गते ‘डन’ भनेर चिनिएका पाँचजना गुण्डा नाइके विरुद्ध विशेष अदालतमा दायर गरेको मुद्दा अहिलेसम्म गुपचुप अवस्थामै छ ।
सम्पत्ति शुद्धीकरणको छानविनमा परेका पाँचैजना अभियुक्तहरु धरौटी बुझाएर बाहिर निस्कएको दुई वर्षभन्दा बढी भैसक्यो । तर, उनीहरुको मुद्दाको टुंगो अहिलेसम्म लाग्न सकेको छैन । सोही अभियोग लागेका मध्ये एक परशुराम बस्नेत अहिले पनि आनन्दसँग बालुवाटारमा आउजाउ गरिरहेका छन् ।
परशुराम बस्नेत तिनै पात्र हुन् जसमाथि ११ करोड ६१ लाख ४१ हजार रुपैंया स्रोत नखुल्ने सम्पति कमाएको आरोप लागेको छ । सम्पति शुद्धीकरण विभागले विशेष अदालतमा दायर गरेको मुद्दामा धरौटी बुझाउन नसकेर जेल पुगेका बस्नेत एक महिनापछि दुई करोड रुपैंया धरौटी बुझाएर मुक्त भएका थिए ।
अर्का डन गणेश लामा यतिबेला देश-विदेश गरिरहेका छन् । फोरम लोकतान्त्रिकका केन्द्रीय सदस्यसमेत रहेका लामाको पार्टीका अध्यक्ष विजय कुमार गच्छदार अहिले देशको उपप्रधानमन्त्री छन् ।
लामाले २७ करोड १ लाख रुपैंया सम्पति अवैध बाटोबाट आर्जन गरेका भन्दै सम्पति शुद्धिकरणले मुद्दा चलाएको छ । तर, अहिलेसम्म मुद्दाको किनारा लाग्न सकेको छैन । लामा ३ करोड धरौटी बुझाएर जेल मुक्त भएका थिए ।
लामा र बस्नेत मात्रै होइन, ७ करोड अवैध सम्पति आर्जन गरेको भन्दै मुद्दा खेपिरहेका चक्रे मिलन र अपराधको बाटोबाट १४ करोड सम्पति कमाउने दीपक मनाङे पनि काठमाडौंमै छन । चक्रे १ करोड धरौटी बुझएर छुटेका थिए भने मनाङेले २ करोड ९० लाख रुपैंया धरौटी राखेका छन् ।
सम्पति शुद्धीकरणको मुद्दामा २ करोड धरौटी तिरेर निस्किएपछि पनि फिरौती असुल्न नछोडेपछि अर्का डन अभिषेक गिरी भने जेलमै पुगेका छन् । सम्पति शुद्धीकरण विभागका महानिर्देशक केवलप्रसाद भण्डारी गुण्डाहरुको मुद्दा अदालतमा विचाराधीन रहेकाले केही भन्न नमिल्ने बताउँछन् ।
के गरिरहेको छ सम्पति शुद्धीकरण विभाग ?
अपराधको बाटोबाट कसैले अथाह सम्पतिको कमाएको छ भने त्यस्ता व्यक्तिको सम्पति छानविन गर्न ०६८ सालमा सम्पति शुद्धीकरण विभागको स्थापना भएको थियो । यो चार वर्षको वीचमा सम्पत्ति शुद्धीरकण विभागमा करिब ९ सयवटा उजुरी परेका छन् ।
त्यसमध्ये विषेश अदालतमा दायर भएका २९ मुद्दामा १८ वटा विपक्षमा फैसला भएको छ भने १५ वटा विभागको पक्षमा फैसला भएको छ ।
यतिबेला विभागको भुमिका प्रभावकारी नभएको भन्दै आलोचना हुने गरेको छ । कुनै पनि बैंक तथा बित्तय संस्थाले कुनै व्यक्तिको पैसा अस्वभाविक देखेर अनुसन्धानका लागि सिफारिस गरेपछि मात्रै विभागले अनुसन्धान सुरु गर्ने भण्डारीले बताए ।
विभागका महानिर्देशक भण्डारी भन्छन- ‘सम्पति शुद्धिकरणको अनुसन्धान त्यति सहज छैन ।’
नेपालमा ३२ वटा प्रकृतिका अपराधबाट आर्जन गरेको सम्पतिको छानविन गर्न सकिने व्यवस्था छ । पछिल्लो समय वन्यजन्तुको तस्करी, लागुऔषध कारोवारी लगायतका घटनामा संलग्न व्यक्तिहरुको सम्पति छानविन गरिरहेको विभागले जनाएको छ ।
विभागले सरकारी कर्मचारीहरुलाई पनि अनुसन्धानको दायरामा राखेको महानिर्देशक भण्डारीले बताए । अनुसन्धानको दायरमा परेका सरकारी कर्मचारीहरुले कस्तो अपराध गरेर पैसा कमाएको आरोप छ भन्ने चाहिँ भण्डारीले खेलाउन चाहेनन् ।
सशस्त्रका प्रमुखले राखेको धरौटीको स्रोत पनि खोजी हुन्छ
यसैवीच भ्रष्टाचारको आरोप लागेका सशस्त्र प्रहरीबलका प्रमुखहरुले धरौटी राखेको सम्पतिप्रति पनि विभागले चासो दिएको महानिर्देशक भण्डारीले बताए ।
भ्रष्टाचार गरेर कमाएको पैसाबाट कमाएको सम्पति छ भने त्यसलाई अख्तियारले जफत गर्न सक्ने र यदि त्यसो नभए शुद्धीकरण विभागले पनि अनुसन्धान गर्ने उनले बताए ।
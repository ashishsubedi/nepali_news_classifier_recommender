
﻿काठमाडौं ।  ट्राफिक प्रहरीले नियम उल्लंघन गर्ने चालकलाई ५ सयदेखि १५ सयसम्मको जरिबाना गर्ने भएको छ । आइतबारबाट यो नियम देशभर लागु हुनेछ ।
सवारी नियम मिच्नेलाई कम जरिबाना हुने भएकाले जथाभावी सवारी चलाउनेहरु बढेको भन्दै ट्राफिक प्रहरीले जरिबाना बढाउन यातायात व्यवस्था विभागलाई परिपत्र गरेको थियो ।
यसअघि नियम उल्लङ्घनको प्रकृति हेरी २५ रुपैयाँदेखि ५० रुपैयाँसम्म, ५० रुपैयाँदेखि एकसय रुपैयाँसम्म र एकसय रुपैयाँदेखि दुइसय रुपैयाँसम्म जरिबाना गराइने व्यवस्था थियो । आइतबारदेखि त्यसमा वृद्धि हुने महानगरीय ट्राफिक प्रहरी महाशाखा प्रमुख प्रकाश अर्यालले जानकारी दिए । उनका अनुसार अब त्यसलाई बढाएर पाँच सय, एक हजार र १५ सय रुपैयाँसम्म जरिबाना तोकिएको छ ।
तोकिएकोभन्दा बढि मालसामान राखेमा, सवारीको वजन हद निर्धारण क्षेत्रमा बढि वजनको सवारी चलाएमा, सवारीको सिटभन्दा अन्य भागमा मानिस तथा मालसामान राखेर सवारी चलाएमा, हेल्मेट नलगाई मोटरसाइकल चलाएमा, सवारी आवागमनमा बाधा पुर्याएमा, अरु सवारीलाई खतरा हुने किसिमले सडकमा सवारी राखेमा अब पाँच सय रुपैयाँ जरिबाना तिर्नुपर्नेछ ।
त्यसैगरी निर्धारितभन्दा बढी भाडा लिई सवारी चलाएको, बाटो इजाजतपत्र नलिई सार्वजनिक सवारी चलाएको, सवारीको स्वरुप परिवर्तन तथा मोडिफाई गरेको, वास्तविक नम्बर प्लेट नराखी आफूखुसी नम्बर राखी सवारी चलाएको वा चलाउन लगाएको भेटिएमा ट्राफिक प्रहरीले एकहजार जरिबाना गर्न सक्नेछ ।
यसैगरी सवारी चालक अनुमतिपत्र प्राप्त नगरी सवारी चलाएको, सार्वजनिक स्थानमा बाधा पुग्ने गरी मालसामान वा सवारी राखेमा, दुर्घटनामा परेका सवारी तथा यात्रुलाई हानी नोक्सानी पुर्याएको वा सम्पर्कमा नआएको, मादक पदार्थ सेवन गरी सवारीसाधन चलाएको, सवारी चालक अनुमतिपत्र प्राप्त नगरेको व्यक्तिलाई सवारी चलाउन दिएमा एकहजार रुपैयाँ जरिबाना हुनेछ ।
त्यसैगरी ट्राफिक संकेत वा इशारा उल्लङ्घन गरी सवारी चलाएको, सवारी अड्याउन निषेध गरिएको ठाउँ वा समयमा सवारी अड्याएको, सवारी मोड्न वा ध्वनि संकेत दिन निषेध गरिएको ठाउँमा सवारी मोडेको वा ध्वनि दिएको पाइएमा एक हजार पाँचसय जरिबाना तिर्नुपर्नेछ ।
यस्तै सडकमा गलत साइडतर्फबाट सवारी चलाएको, एकतर्फि सडकमा सो विपरित सवारी चलाएको, अवस्था ठिक नभएको सवारी चलाएको, निर्धारित गतिभन्दा बढी गतिमा सवारी चलाएको, राती बत्ती नबाली सवारी चलाएको पाइएमा, सवारी चलाउन निषेध गरिएको ठाउँ वा समयमा सवारी चलाएको, नम्बर प्लेट नराखी सवारी चलाएको पाइएमा पनि एक हजार पाँच सय जरिबाना हुने ट्राफिक प्रहरीले जनाएको छ ।
बढी भाडा लिएको, लापरवाहीका साथ सवारी चलाएको पाइएमा पनि एक हजार पाँच सय जरिबाना हुनेछ ।
सवारी तथा यातायात व्यवस्था ऐन २०४९ लाई सरकारले संशोधन गरी यस्तो व्यवस्था गरिएको हो । सवारी नियम कडाइका साथ पालना गराउन र सडक सभ्यताको विकास गर्न जरिबाना शुल्क वृद्धि गरिएको ट्राफिक प्रमुख डीआईजी प्रकाश अर्यालले जानकारी दिए ।
“सवारी नियम उल्लङ्घन गर्ने प्रवृति बढेको छ,” डीआईजी अर्यालले भने, “सवारी निमय मिच्नेलाई कम जरिबाना हुँदा पनि लापरवाही बढी भयो ।”
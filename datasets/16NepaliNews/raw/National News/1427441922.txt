
﻿काठमाडौं, चैत्र १३- सत्तापक्षले आफूहरुलाई पेलेर अगाडी बढ्न खोजेको आरोप लगाउँदै गत माघ ११ गते देखि आन्दोलित रहेको एमाओवादी लगायत मधेशवादी दलहरु आन्दोलनमा जानु भन्दा सत्तापक्षलाई रिझाएर अगाडी बढ्ने तरखरमा लागेको छ । सत्तापक्ष नेपाली कांग्रेस र नेकपा एमालेको दवावमा संविधानसभा अध्यक्ष सुवास नेम्वाङले संविधान लेखन प्रक्रिया दुई तिहाई बहुमतको आडमा अगाडि बढाएको आरोप लगाउँदै प्रमुख प्रतिपक्ष एमाओवादी लगायत मधेशवादी दलहरु गत माघ ११ देखी आन्दोलित हुँदै आएका छन् ।

दलहरुबीच केही विवादित मुद्धाहरुमा सहमति जुट्न नसकेपछि पूर्वनिर्धारित समय गत माघ ८ गते संविधान जारी हुन सकेन। तथापि प्रतिपक्ष संविधान लेखनमा गंभिर नदेखिएको भन्दै सत्तापक्ष सहित दुई तिहाई बहुमतको भरमा सभाअधयक्ष नेम्वाङले माघ ११ गते प्रकृया अगाडी बढाए । सभामुखले प्रकृया अगाडी बढाएपछि प्रमुख प्रतिपक्ष एमाओवादीको नेतृत्वमा मधेशवादी दलहरुले सदन र सडक दुवै ठाउँबाट एकै साथ प्रकृयाको बिरोध गर्ने भन्दै पहिलो चरणको आन्दोलन समेत आयोजना गरे । उनीहरुको पहिलो चरणको आन्दोलन राजधानीमा गत फागुन १६ गते जनप्रदर्शन गर्दै समापन भयो ।

तथापि सत्तापक्ष आन्दोलनबाट रतिभर पनि नअत्तालिएपछि एमाओवादी नेतृत्वमा रहेको ३० दलिय मोर्चाले अर्को चरणको आान्दोलन घोषणा गरेको छ । उसले आफ्ना आन्दोलन अन्तरगत तिन दिने चैत्र २५, २६ र २७ गते आम हडताल पनि आह्वान गरेको छ । तर अव जनताहरु बन्द हडताल जस्ता अनैतिक क्रियाकलापमा साथ नदिने छनक पाए पछि ३० दलिय मोर्चा आन्दोलन गर्नु भन्दा सत्तापक्ष सँग मिलेर अगाडी बढ्ने निर्णयमा पुगेको हो ।


एमाओवादी अध्यक्ष पुष्पकमल दाहाल प्रचण्ड चिन भ्रमणमा रहेका बेला उक्त दलका वरिष्ठ नेता तथा पूर्व प्रधानमन्त्री डा बाबुराम भट्टराईले प्रतिपक्षी दलका नेताहरुसँग व्यक्तिगत छलफल अगाडी बढाइरहेका छन् । बिहीबार मात्र उनले नेकपा एमाले अध्यक्ष केपी ओलीसँग भेट गरेका छन् । त्यसरीनै एमाओवादी उपाध्यक्ष नारायण काजी श्रेष्ठले प्रतिपक्षी दलका नेताहरुसँग भेट घाट अगाडी बढाएका छन् । श्रेष्ठ सुरु देखीनै सत्तापक्ष सँग मिलेर अगाडी बढ्नु पर्ने र संविधान निर्माणमा लचकता अपनाउनु पर्ने राय राख्दै आएका हुन् । मधेशी दलहरुका तर्फबाट मधेशी जनअधिकार फोरमा लोकतान्त्रिकका अध्यक्ष बिजय कुमार गच्छेदार पनि सत्तापक्षसँग मिलेर जानुपर्ने धारणा राख्दै आएका छन् । त्यसै गरि मधेशी जनअधिकार फोरम लोकतान्त्रिकका उपाध्यक्ष रामेश्वर राय यादव, सानादलका सभासदहरु आर के खुम्वु, गोपाल दहित लगायतका नेताहरुले पनि सत्तापक्षसँग मिलेर अगाडी बढ्नु पर्ने राय राखेका छन् । आन्दोलनमा गएर जनताबाट तिरस्कार हुनु भन्दा सत्तापक्षसँग लचकताका साथ प्रस्तुत भएर संविधान निर्माणमा लाग्नुको विकल्प नरहेको ठम्याई प्राय जसो प्रतिपक्षी नेताहरुको रहेको छ ।

बन्द हडतालमा जनताले साथ नदिने पक्का भएपछि एमाओवादी नेतृत्वमा रहेको ३० दलिय मोर्चा सत्तापक्ष अगाडी झुक्न तयार भएको हो । उसो त प्रचण्ड पहिल्यै देखि आन्दोलनका पक्षमा थिएनन् । मधेशवादी दलहरुले आन्दोलनका लागि उक्साउन खोज्दा प्रचण्डले आफसँग १० वर्षे द्धन्दको अनुभव रहेको र करिव १७ हजार नेपालीले व्यर्थमा ज्यान गुमाउनु परेको अनुभव सुनाउँने गरेको कुरा सद्भावना पाटीका अध्यक्ष राजेन्द्र महतो बताउँछन् ।

सत्तापक्ष र प्रतिपक्षबीच मुठभेड हुन सक्ने र उक्त मुठभेडमा जनता जनताबीच युद्ध हुने संभावना प्रवल रहेको विचार प्रचण्डको रहेको छ । तसर्थ अवको राजनीतिक निकास भनेको सत्तापक्षसँग मिलेर जानुको विकल्प नरहेको ठम्याईमा मोर्चाका नेताहरु पुगेका छन् । तसर्थ संभवत भोली प्रचण्ड चीन भ्रमणबाट आए पछि संविधानसभा अध्यक्ष सुवास नेम्वाङले जारी गरेको चैत्र १५ गते सम्मको समयसिमा अगावै शीर्ष दलका नेताहरुबीच सहमति भैसक्ने बुझिएको छ । 

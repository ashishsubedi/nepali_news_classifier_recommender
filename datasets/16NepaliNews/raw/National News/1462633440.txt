
﻿

धनुषा स्थायी घर भएका अजित झाको ओठ मुख सुकिसकेको छ । आँखा पहेला देखिन थालेका छन् । अनुहारको चमक फुङ्ग उडिसकेको छ । वैशाख १५ गतेदेखि उनले अन्न निलेका छैनन् ।
त्रिभुवन विश्व विध्यालयमा स्नातकोत्तर अध्ययन गर्दै गरेका यी अजित झा मनमा आफू मरिन्छ कि भन्दा पनि विदेशबाट दैनिकरूपमा भित्रिने शवका बाकसहरू बारे चिन्तित छन् ।
कुनै जमानामा योङ्ग कम्युनिष्ट लिगको काठमाण्डौ इन्चार्ज सम्हालेर हल्लीखल्ली मच्चाएका चन्द्रबहादुर सागर झुत्रो बलाङ्केट ओढेर लम्पछार परेका छन् । यस्तो लाग्छ कि, सागरले जिन्दगीका सारा बेदना सुनाउनका लागि टुँडिखेलको कुनालाई रोजेका हुन् । उनलाई नियाल्दा आखिर जीवन भन्नु पर्चा, नारा, पम्पलेट र ब्यानर त रहेछन् नि जस्तो लाग्छ ।
चन्द्रबहादुर चिनेकै व्यक्ति हुन् मेरा लागि । तर, कमजोर शरीर, भोक प्यासले थकित भएर होला चन्द्रको फुर्तिफार्ति पहिलेको जस्तो देखिएन । उनी लखतरान परेका थिए । बोल्ने शब्दहरू सकिएजस्तै नजवाफ भएर मतिर हेरिरहका थिए । सोध्ने प्रश्नहरू सकिएजस्तै म पनि शालिक जस्तै ठिङ्ग उभिएको थिए उनको अगाडि । सायद हाम्रा लागि कुनै शब्द कोषहरू बाँकी थिएनन् ।
दाइ नमस्कार गरे है को जवाफ उनले नमस्कार गरेर फर्काउन सकेनन् । एकपटक आँखा चिम्म गरे मात्र । र, फेरि आँखा खोले । उनको आँखाको भावमा एउटा जिवन्त इतिहासको छाँया लुकेको थियो । त्यो कुराको नजरअन्दाज गर्न मलाई हम्मे-हम्मे परेन । राजनैतिक परिवर्तनहरू धेरै भए, तर जनताको जिजिविषा अझै उस्तै रह्यो ।
कालो रङ्गको ब्यानरमा सेतो अक्षरले नारा कोरिएको छ- ‘रोजगारी सुनिश्चितताका लागि आमरण अनशन’ । उनीहरुले आदरणीय न्याय प्रेमी जनसमुदायको नाममा अपील पर्चाहरू समेत वितरण गरेका छन् । पर्चामा युवाहरूलाई विदेशमा निर्यात गरेर राज्यसत्ता चलाउन पाइँदैन लेखेका छन् । विभिन्न जिल्लाका १२ जना युवा, युवतीहरू आमरण अनशन बसिरहेका छन् ।
मैले आमरण अनशनको समर्थन स्वरुप आगन्तुक डायरीमा दुई शब्द लेखे- “मलाई मेरो देशको कुनै पनि सरकार, त्यो मानव तस्कर जस्तो लाग्छ । म बाँचेको देश मेरो होइन रहेछ । देश भित्रै हेलित र दमित त छँदै थियौं, देश बाहिर बेचिनुसमेत परेको छ । हाम्रो गल्ती होइन यो, हाम्रो रगत, पसीना चुसेका एलिटहरुको गल्ती हो । स्वदेशमै रोजगार पाउँ भन्दै दबावका लागि भोकै बसेका सचेत दिमाखहरू महान हुनुहुन्छ, र पूर्ण समर्थन छ ।”
मोरङ कि अनुषा राई, ईलाम कि जिविता आचार्य, मकवानपुर कि लक्ष्मी स्याङताङ तामाङ, गुल्मी कि मन्जु गौतम ( अञ्जु ), दोलखाका दावा शेर्पा ( अपाङ्ग ) जाजरकोटका निरज पुन, सुर्खेतका भरत लामिछाने ( अनुप ) , काभ्रेपलान्चोकका महेश नेपाल, धादिङका रियाज पौडेल, दार्चुलाका ग्यानदेव विष्ट अनि अजित झा र चन्द्रबहादुर सागरसहित १२ जना आमरण अनशन बसिरहेका छन् । उनीहरुको एउटै चाहना छ, यो देशका युवाहरुलाई देशभित्रै रोजगारको अवसर मिलोस् ।
झट्ट सुन्दा यो केवल नामजस्तो लाग्छ । तर, यो नाम मात्र होइन, बेरोजगारहरूको प्रतिनिधि पात्रहरू हुन् । अरुका गुलामी भएर, अरुलाई भिख मागेर मुलुक उभो लाग्न सक्दैन भनेर जानेकासचेत मानिसहरू हुन् । सबै पढे लेखेका नै छन् । युवाहरुको डरलाग्दो पलायनलाई रोक्नका लागि सरकारले भुमिका निभाउनू त परै जावोस् अनशनकारीको स्वास्थ्य अवस्था गम्भीर हुदाँसमेत चासो व्यक्त गर्न सकेका छैनन् ।
भन्न त आलोचकहरू भन्छन् नि -‘जमिनहरु बाँझो राख्ने, अनि सरकारलाई जागिर चाहियो भन्ने’ ? अनशनकारी अनुषा राई तर्क गर्छिन्-“जनताको पसीनालाई करका रूपमा उठाएर ब्रहमलुट गर्ने अनि युवालाई आफै काम खोज भन्ने ? केहो युवानीति ? खै हामीले विकासका लागि तिरेको राजस्वको प्रयोग ? यो मलुकमा कहाँ छ युवाको भविश्य ? देश निर्माणमा कहाँ छ हाम्रो भूमिका ? कहाँ छ हामीलार्इ अवसर ?

अनुषा थप्छिन् -“सक्षम युवा जनशक्तिहरू विदेश पलायन हुदाँ सबैभन्दा खुसी नेताहरू हुन्छन् । किनभने यिनीहरुलाई असक्षम जनतामाथि शासन गर्ने बानी नै परिसेको छ । जो बोल्दैनन् । सबथोक चुपचाप सहन्छन् । मैले डिग्री पढेको छु, म यो सरकारमा लागि बोझ भएको छु । नेताहरूले झुटो बोलेको बुझ्छु, त्यसैले म बेरोजगार भएको छु । तर, कति दिनसम्म सहने यो पीडा ? जिउँदै मरेर बाँच्न कसरी सकिन्छ होला र ?”
सरकारी छात्रवृत्तिमा डाक्टर पढेकाहरुले विदेशका अस्पतालहरूमा गएर जागिर खाएका छन् भनेर सुन्दा निरज पुनलाई रून मन लाग्यो । औषधि र डाक्टरको अभावमा हरेक वर्ष अकालमै कैयौं बिरामी मर्ने गर्छन् निरजको जिल्लामा । पढेलेखेका सबै विदेश । मानौं नेपाल वृद्ध आश्रम जस्तो हो, युवा बस्नु हुन्न । बाँकी कोरिया पुगे खोरिया खन्न । कोही डीभी पारेर अमेरिका जान्छन् । यही विकराल अवस्थाले गर्दा नै निरजलाई अनशन बस्नका लागि मनोबल मिलेको छ ।
निरज भन्छन्-“हामी अलिकति पढेलेखेका तर आफ्नै देशका लागि केही गरौं भन्ने सोच बोकेका मानिसहरू पागलजस्तै भएका छौ । यसो गर्दा नि हुन्न, उसो गर्दा नि हुन्न ।  सरकारले हौसला देला भन्दा उखान टुक्कामा ब्यस्त छ । एउटै कुरा सिरियस छैन ।” निरज थप्छन्-” यो आमरण अनशन रोजगार पाइन भन्दा पनि लाखौं युवाहरु किन बेरोजगार छन्, किन विदेशिन बाध्य छन् भन्ने जवाफ खोज्नका लागि हो, हाँसो ठट्टा गर्न होइन ।”
युवाहरू रोजगारको माग गर्दै आमरण अनशन बसेको कुरा अखबारहरूमा सार्वजानिक भएपछि पूर्व प्रधानमन्त्री डा. बाबुराम भट्टराईदेखि, पूर्व मुख्य सचिव लीलामणि पौड्याल र थुप्रै जान्ने मान्नेहरू आमरण अनशनस्थलमा पुगेर अनशनकारीको हौसला बढाउने काम गरे । उनीहरू सबैले भने ‘बेरोजगारी यो देशको मुख्य समस्या हो ।’
बेरोजगारी देशको समस्या हो बन्ने कुरा त केटाकेटीलाई पनि थाहा छ । तर, समस्या हो-इच्छा शक्तिको ।
अनशन बसिरहेकी मकवानपुर कि लक्ष्मी स्याङताङ तामाङ भन्छिन्- ‘नेताहरू मुखले त सुगाजस्तै पटर–पटर बोल्छन् । तर, दिमागमा खै के घुसेको छ, आज बोलेको कुरा भोलि खुद आफैलाई थाहा हुन्न, पालनाको त कुरै छाडौ ।’ उनि थप्छिन्-“नेपाली जनतालाई हजार सपनाहरू देखाइयो, तर खाडी देशहरुमा जाने परम्पराको अन्त्य हुन सकेन । श्रम बजारमा सबैभन्दा सस्तो कामदार भएका छौं हामी, अनि अपमानित पनि हामी नै हुनुपरेको छ ।”
उनीहरू अनशन बसेको यतिका दिन भैसक्यो, तर सरकारको मान्छे अहिलेसम्म गएका छैनन् । अनशनकारीको मागहरू गलत छन् जस्तो पनि लाग्दैन । मलाई त लाग्छ, उनीहरुले सबैभन्दा राम्रो माग गरिराखेका छन् । आफ्नो सेवा, सुविधा र तलब बढाउनुपर्यो भन्दै कार्यालयमा तालाबन्दी गरेका छैनन् । बेरोजगार युवालाई विदेश पलायन हुनबाट रोकौं भन्नु अपराध हो र ?
सरकारको ध्यान कता ?
सरकारका मन्त्रीले कारगारमा कैद सजायँ भोगिरहेका अपराधीलाई अनशन तोडाउनका लागि जुस पिलाउँदै हिँडेका छन् । तर, वैशाख १५ गतेदेखि आजको मितिसम्म टुँडिखेलको कुनामा रोजगारीको ग्यारेन्टी होस् भनेर दबाव लागि आमरण अनशन बसेका युवाहरुबारे सरकार बेखबर छ ।
तर, मलाई लाग्दैन सरकार बेखबर छ । यो टुँडिखेल र सिंहदरबारवीचको दूरी हजार माइलको टाढा पनि त छैन । मन मुटु भएको मानिससँग मानवीय सम्वेदना हुन्छ । शासकहरू मानिस नै हुन्छन् वा अन्य कुनै जीव जनावर भन्ने बारेमा विश्लेषण गर्ने बेला भने भैसक्यो ।
कान नसुन्नू त्यति सारो खतरानक हुदैन, आँखा नदेख्नू पनि खतरनाक हुँदैन, बोलि नफुट्नू पनि खासै खतरनाक हुँदैन । सबैभन्दा खतरनाक हुन्छ, सुनेर पनि नसुनेजस्तो गर्नू, देखेर पनि नदेखे जस्तो गर्नू र बोल्न चाहेर पनि नबोले जस्तो गर्नु।
स्वयं प्रधानमन्त्री केपी ओलीलेसमेत गुण्डा प्रवृत्तिका मानिसहरूलाई नै राजनैतिक नियुक्ति गरेर सरकारी संयन्त्र आचोलित बनाउँदै हिँड्नु भएको छ । उहाँले गुण्डालाई नै सुन्नु हुन्छ । गुण्डालाई नै देख्नु हुन्छ । गुण्डाका लागि नै बोल्नु हुन्छ । तर, आमरण अनशनबारे थाहा छैन ।
यहाँ आफ्नै देशभित्र रोजगारी पाउँ, सरकारले रोजगारीको वातावरण बनाउन पर्यो, युवाहरुको डरलाग्दो पलायनलाई रोक्नुपर्यो भनेर आमरण अनशन गरिरहेका सचेत युवाहरू खिसिटिउरीको पात्र बनिरहेका छन् । टुँडिखेलको कुना, जहाँ युवाहरू आमरण अनशन बसिरहेका छन्, त्यसको छेउमै रमाइलो मेला लागिरहेको छ । खुब नाचगान छ । गाना बजाना छ ।
त्रिभुवन विमानस्थलबाट दैनिक रुपमा करिब १५ सयभन्दा धेरै युवा युवतीहरू विभिन्न देशहरूमा पलायन भएका छन् । उनीहरुलाई अर्काको देशमा अपमानित भएर कुल्लीको हैसियतमा काम गर्न रहर पक्कै पनि छैन । तर, हाम्रो देश आधूनिक दासहरूको कारखाना जस्तै भयो ।
शसकहरु, के तिमीहरू आधुनिक दासका मालिकहरू हौ ? २१ औँ शताब्दी र तिमीहरुको तालमेल कहाँनेर मिलेन ? २१ औँ शताब्दिका यी युवाहरूलाई अरबका भेडीगोठहरुमा बेचेर कति दिनसम्म राष्ट्रवादको नारा जपिरहन्छौ ? भन कतिन्जेल ?
अनशनकारीको स्वास्थ्य अवस्था नाजूक-
१२ जना अनशनकारीको स्वास्थ्य अवस्था दिन प्रतिदिन नाजुग बन्दै गइरहेको छ । उनीहरुलाई रेखदेख गरिरहेका स्वास्थ्यकर्मीका अनुसार मटुको धड्कन र नाडीको गतिमै असामान्य फेरबदल देखिन थालेपछि अहिले नशा मार्फत ‘स्लाईन’ चढाउने काम भइरहेको छ । शरीरमा पानीको मात्रा कम हुदाँ उनीहरू एकदमै कमजोर बन्दै गइरहेका छन् ।
तत्कालै उनीहरूको अनशन तोडाउने पहल नगर्ने हो भने उनीहरुलाई उपचारका लागि अस्पताल लैजानुपर्ने अवस्था देखिन्छ । होइन, कसैले वास्ता नगर्ने हो भने त उनीहरू मर्नेछन् । उनीहरूको मानसिकता कमजोर बन्दै गएको छ । हौसलाको खाँचो छ । उनीहरु सबै सक्षम युवा नै भएकाले “फ्रेस माइण्ड” लाई हतोत्साही बनाउनुहुँदैन ।
प्रधानमन्त्री ओलीज्यूले उनीहरुको मागलाई नैतिकरूपमा समर्थन गर्दै अनशन तोडाउने हो कि लास उठाउने हो ? जवाफ दिनेबेला आएको छ । यो जवाफ उहाँले दिन सक्नैपर्छ । दिने ठाउँमा हुनुहुन्छ । यदि युवाहरुको भावना, आक्रोश, देशप्रतिको मायालाई उहाँले बुझ्नुहुन्न र खिसी गर्नूहुन्छ भने इतिहासको कठघरामा उहाँबारे राम्रो, नराम्रो विवेचना हुने नै छन् ।
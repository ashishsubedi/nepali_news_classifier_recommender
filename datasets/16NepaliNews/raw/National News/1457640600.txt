
﻿चिरञ्जीवी पौडेल
२७ फागुन काठमाडौं । शिवरात्रिमा पशुपति मन्दिरमा आएका साधुलाई बिदाइ गर्ने कार्यक्रममा पुगेका पर्यटनमन्त्री आनन्द पोखरेल त्यहाँ धेरैबेर अडिन सकेनन् । पशुपति मन्दिरको गेटबाहिर दक्षिणा बुझ्न उभिएका नागाबाबा देखेर असहज मान्दै उनी छिटै त्यहाँबाट हिँडे ।
मन्त्रीले त्यो बेला देखे पनि पशुपति मन्दिरमा भारतीय नागाबाबाको चहलपहल सुरु भएको ६ दिन अघिदेखि नै हो । हरेक शिवरात्रिजस्तै यसपालि पनि विजय एकादशीको दिनदेखि उनीहरू पशुपति मन्दिरमा थिए । नेपालको कानुनअनुसार सार्वजनिक स्थानमा नांगो भएर हिँड्न पाइँदैन । तर, शिवरात्रिमा आउने नागाबाबाका हकमा यो लागू हुँदैन । आमभक्तजनको भिडभाडबीच सर्वांग नांगा यी जोगीहरू यत्रतत्र घुमिरहेका हुन्छन् ।
‘मैले नागा बाबाहरूको विषयमा सुनेको थिएँ, तर आज प्रत्यक्ष देखेँ । अहिलेको मानव सभ्यतामा यो निकै लाजमर्दो कुरा हो,’ मन्त्री पोखरेलले अनलाइखबरसँग भने । उनले अर्को वर्षबाट यो सिलसिला अन्त्य गर्न आफूले पहल गर्ने प्रतिबद्धता जनाए ।
किन आउँछन् नागाबाबा ?
हिन्दू धर्ममा भगवान शिवलाई दुई रूपमा पाइन्छ । पहिलो रूप भनेको बाघाम्बर र दोस्रो दिगम्बर । बाघाम्बर रुप भनेको बाघको छाला बेरेको अवस्था हो भने, दिगम्बर रुप भनेको पूर्णरुपमा निर्वस्त्र अवस्था हो । हामीले तस्बिरहरूमा देख्ने गरेका शिवजी बाघाम्बर स्वरुपका हुन् ।
संसारका पुरातन सम्प्रदायमध्येको पहिलो सम्प्रदाय हो, नागा सम्प्रदाय । उनीहरू शिवभक्त हुन् । उनीहरूले शिवको दिगम्बर स्वरुपको नक्कल गरेर नागा अर्थात् नग्न जीवन बाँच्ने गरेको पाइन्छ । नागाबाबाहरू दुई थरी हुन्छन् । एकथरी तीन सय ६५ दिन नै नांगो भएर बाँच्छन् भने, अर्कोथरी शिवरात्रिमा वा अन्य विशेष अवसरमा नांगिन्छन् । यस्ता नागाबाबालाई शिवरात्रिमा पशुपतिनाथ मन्दिरमा बोलाउने चलन पहिलेदेखि नै चल्दै आएको छ ।
हिन्दूधर्मका अन्वेषक जनार्दन घिमिरेको भनाइमा नागाबाबाले आफूलाई हरेक खालका लोकलाजबाट मुक्त गराएका हुन्छन् । मानिसले लगाउने बाहिरी आभूषण देखावटी मात्रै हुन् भन्ने उनीहरूको मान्यता हुन्छ । शिवजी र अग्नि एकापसमा अन्योन्याश्रति भएकाले नागाहरूले अग्निलाई आफ्नो परिधान बनाएका हुन्छन् र शरीरमा खरानी लेपन गर्छन् । ‘सबै लोकलाजबाट मुक्त भएर नागा बन्नका लागि कठोर साधना चाहिन्छ,’ घिमिरे भन्छन्, ‘त्यसैले नागाबाबालाई साधुहरूमध्ये उच्चकोटिमा राख्ने गरिन्छ ।’
नागाहरू खासगरी भारतमा छन् । नेपालमा खासै छैनन् । भारतको नागाल्यान्ड भनेको उनीहरूकै इलाका हो । शिवरात्रिमा उनीहरूलाई पशुपति मन्दिरमा बोलाउने परम्परा पहिलेदेखि चल्दै आएको छ । आममानिसका लागि सार्वजनिक स्थलमा नग्नता पक्कै पनि लज्जाको विषय हो । त्यसैले पशुपतिनाथ मन्दिरभित्र नागाबाबाहरूको उपस्थितिले लाजमर्दो माहोल सिर्जना गरेको पाइन्छ ।
इन्द्रीय दमन गरेका हुन्छन्, समस्या छैन: कोष
पशुपति क्षेत्र विकास कोषका सदस्यसचिव गोविन्द टन्डनले धार्मिक विषय भएकाले नागाबाबाहरूको आगमनलाई रोक्ने विषयमा कोषले कुनै पहल नगरेको बताए । उनको भनाइमा यी बाबाले आफ्नो इन्दि्रयलाई दमन गरेर राख्ने भएकाले यौनजन्य विकृतिको सम्भावना हुँदैन । ‘नागाबाबाहरू आएनन् भने पनि किन आएनन् भनेर मिडियाले नै समाचार बजाउँछन्,’ टन्डन भन्छन्, ‘नत्र हामीलाई यत्रो खर्च गरेर ल्याउन रहर छ र ?’
‘अर्को वर्षदेखि नागाबाबा ल्याउन रोक्छु’

पर्यटनमन्त्री आनन्द पोखरेलले अर्को वर्षबाट नागाबाबाको आगमन रोक्न पहल गर्ने बताएका छन् । बुधबार पशुपति मन्दिरमा देखेको दृश्यबाट विरक्त भएका मन्त्री पोखरलको भनाइ यस्तो छ:
शिवरात्रिपछिको समग्र व्यवस्थापन बुझ्न म बुधबार बिहान पशुपति मन्दिरमा अनौपचारिक ढंगले पुगेको थिएँ । म पुग्दा नागाबाबाहरू पैसा लिन लाइनमा बसेका थिए । पैसा पाएपछि थोरै भयो भन्दै उफ्रिरहेको देखेँ । पैसा धेरै वा थोरै भयो भन्ने दोस्रो प्रसंग हो, तर मलाई भने पशुपति मन्दिरमा निर्वस्त्र बाबाहरूको खुला चहलपहल त्यति सहज लागेन ।
होला, हिजो हामी नांगै जन्मियौं होला । जंगली युगमा मान्छे सबै नांगै हिँड्थे होला । तर त्यसो भनेर आजको सभ्यतामा नांगै हिँड्न मिल्दैन । मैले पनि शिवजीको नांगो तस्बिर वा मूर्ति देखेको छैन । त्यसैले शिवजीको बहाना गरेर नांगै हिँड्नु उचित होइन जस्तो लाग्छ ।
योपटक भइहाल्यो । अब म यस विषयमा सरोकारवालासँग छलफल गर्छु । यस्तो प्रवृत्ति भविष्यमा दोहोर्‍याउनु हुँदैन । आज पशुपति मन्दिर पुगेर मैले महत्त्वपूर्ण पाठ सिकेको छु । यदि म पदमा रहेँ भने अर्को वर्ष यो स्थिति दोहोरिन दिनेछैन ।
‘नांगो हुँदा बालक स्वरुपमा फर्किन्छौं’महन्त प्रजागिरि नागाबाबा, काशी

तपाईं नागा बाबा हो ?
हो, तर सर्वकालीन होइन । शिवरात्रिका बेला पाँच दिन नांगो हुन्छौं । आज बिहान १० बजेसम्म नांगै थिएँ । त्यसपछि लुगा लगाएको हुँ ।
आमा-दिदीबहिनीको अगाडि नांगै बस्न लाज लाग्दैन ?
जब हामी नांगा हुन्छौं, त्यतिबेला हामी बालक स्वरुपमा र्फकन्छौं । एउटा ६ महिनाको शिशुजस्तै मानसिक अवस्था हुन्छ । अनि को आमा, को दिदीबहिनी, के मतलब ? ठ्याक्कै त्यही भावमा पुग्छौं ।
शिवरात्रिमा नांगै बस्नुको अर्थ के हो ?
हामी शिवभक्त हौं । त्यसैले उहाँको दिगम्बर स्वरुपलाई ग्रहण गरेका हौं ।
तर, भगवान शिवलाई त हामीले अहिलेसम्म तस्बिरमा कतै पनि नांगो देखेका छैनाैं ?
उहाँ सधैंभरि नांगै बस्नुहुन्न । जनताले माग गरे भने नांगो स्वरुप देखाउनुहुन्छ । त्यसलाई हामी दिगम्बर स्वरुप भन्छौं । अरु बेला बाघको छाला बेर्नुहुन्छ, जसलाई बाघाम्बरी भनिन्छ । त्यतिबेला पो बाघाम्बरी पाइन्थ्यो र लगाउनुहुन्थ्यो । हामीले त्यो कहाँबाट पाउनु, त्यसैले नांगै बस्छौं । भष्मलेपन गछौ।
नागाबाबा बन्न के-के मापदण्ड पुगेको हुनुपर्छ ?
त्यस्तो केही पनि छैन । जो पनि हुन सक्छ । पढेको मान्छे पनि हुन्छ, नपढेको पनि हुन सक्छ ।
यसपालिको शिवरात्रिमा कमाई कति भयो ?
खासै धेरै भएन । मन्दिरले दिएको पैसाले त हाम्रो आतेजाते खर्च पनि पुग्दैन । भक्तजनले दिएको भेटीले अलिकति खर्च निस्कियो ।
२५ सय बाबालाई सात लाख वितरण
शिवरात्रिमा नागाबाबासहितका सम्पूर्ण साधुलाई पशुपति क्षेत्र विकास कोषले दक्षिणासहित बिदाइ गरेको छ । बिदाइका क्रम बुधबार दिनभरि नै चलेको थियो । बाबाहरूलाई पैसासँगै रुद्राक्ष माला र पशुपतिको चन्दन उपहार दिइएको थियो ।
कोषले कुल सात लाख रुपैयाँ दक्षिणा वितरण भएको जनाएको छ । यसबाहेक गुठी संस्थानले पनि अलग्गै दक्षिणा दिएको थियो । बाबाहरूको ‘स्तर’ हेरेर फरक-फरक दक्षिणा वितरण गरिन्छ । स्तर मूल्यांकनको काम गुठीले गर्ने गर्छ ।
साधुहरूले विभिन्न संघ-संस्थाबाट प्राप्त प्रमाणपत्र वा परिचय खुल्ने अन्य कागजात बोकेर आएका हुन्छन् । तीनै कागजातका आधारमा गुठीले साधुहरूको वर्गीकरण गरेर परिचयपत्र वितरण गर्छ र त्यसै परिचयपत्रका आधारमा दक्षिणा बाँडिन्छ । सामान्यतः अघोरीबाबा र नागाबाबाहरूले अरुभन्दा बढी पैसा पाउँछन् ।
साधुको स्तरअनुसार पाँच हजार एक रुपैयाँदेखि ५ सय एक रुपैयाँसम्म दक्षिणा दिइने कोषका सदस्यसचिव गोविन्द टन्डनले जानकारी दिए । विभिन्न तहमा ३५ सय, २५ सय, दुई हजार, १५ सय र पाँच सय गरी तह निर्धारण गरिएको छ ।
 पैसा पुगेन भन्दै नागाबाबाको होहल्ला

दक्षिणा वितरणका क्रममा बाबाहरूले पैसा पुगेन भन्दै दिनभर होहल्ला गरे । केहीले खामको पैसा हेरेर रिसाउँदै फिर्ता गरिदिएका थिए । असन्तुष्टमध्ये धेरै नागाबाबा नै थिए ।
कोषका अनुसार यस वर्ष करिब २५ सय भारतीय बाबा पशुपति मन्दिरमा आएका थिए । उनीहरूलाई ५-६ दिनसम्म खुवाउने-पियाउने लगायत सबै मेजमानी कोषले गनुपर्छ । यसपालि साधुहरूको व्यवस्थापन लगायत शिवरात्रिको सम्पूर्ण खर्चका लागि कोषले ६० लाख रुपैयाँ छुट्याएको टन्डनले जानकारी दिए । त्यसमध्ये दक्षिणामा करिब सात लाखभन्दा बढी खर्च भएको उनको भनाइ छ ।

साधुहरूले शिवरात्रिमा राम्रै आम्दानी गर्छन् । पाँच दिनसम्म मूल मन्दिरभन्दा बाहिरका सम्पूर्ण मन्दिर र मूर्तिहरूमा चढाइएको भेटी तथा अन्य सामग्री साधुहरूले लैजान्छन् ।
टन्डनका अनुसार नागाबाबाहरूलाई मन्दिरको मूल गेटभन्दा भित्र मात्रै बस्ने अनुमति हुन्छ । मन्दिरबाहिर नांगो भएर हिँड्न पाउँदैनन् । तर, यो नियमलाई उल्लंघन गर्दै नागाबाबाहरू यत्रतत्र घुमिरहेका हुन्छन् । उनीहरू कोही धुनी तापेर बस्छन् त कोही ध्यानमा लिन हुन्छन् । भक्तजनलाई टीका लगाइदिने र पैसा माग्ने गर्छन् । पत्रकारले फोटो खिचे वा कुराकानी गरे भने पनि पैसा माग्छन् ।

 
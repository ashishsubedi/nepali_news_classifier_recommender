
﻿काठमाडौं । दोलखा चरिकोट स्थायी घर भई हाल कोटेश्वरमा बस्ने ८४ वर्षीय चेतकुमारी कार्कीलाई बिहान बुहारीले पकाएको खाना खाइवरी वानेश्वरतर्फ हिँड्नै हतार हुन्छ ।
चारबर्षदेखि उनको दैनिकी नै यस्तो बनेको छ ।
सेतै फुलेका कपाल । अघिल्तिरका दुईटा दाँत फुक्लिएका । कलेटी परेका ओठ । हातमा पुरानोजस्तो झोला ।
उनी चार वर्षदेखि निरन्तर व्यवस्थापिका–संसद्सँगै जोडिएको पुरानो ट्रलीबस टर्मिनल भवनको प्राङ्गणमा धाइरहेकी छन् ।
दस बज्दानबज्दै उनी त्यहाँ आइपुग्छिन् । साथीसँग गफिन्छिन् र दिन ढल्कन लागेपछि घर फर्किन्छिन् ।

उनी त्यहाँ रहरले आएकी होइनन् । टन्टलापुर घाममा पनि तीर्खा लागेका बेला पानीसमेत खान पाइँदैन । उनलाई परिवारले त्यहाँ पठाएका पनि होइनन् । बरु छोराले सधैँ सम्झाउँछन् – “जानुपर्दैन वानेश्वर ।”
उनका पति २५ वर्षको भरभराउँदो जवानीमै बिते । जसको साथ लगाएर माइतीले पठाएका थिए, उनी नै नरहेपछि उनको ‘एउटा आँखा फुटे’ सरह भयो । खेती किसानी गरेर हातमुख जोर्न अप्ठेरो हुन थालेपछि उनी छोराबुहारीसँगै १८ वर्षअघि काठमाडौंको कोटेश्वर आइपुगिन् ।
उमेर ढल्कँदै गएपछि परिवारले झ्याउझर्को मान्लान् र बुढेसकालमा बेसहारा बन्नुपर्ला कि भन्ने चिन्ताले सताउन थाल्यो । अनि ज्येष्ठ नागरिकको अधिकारका लागि आन्दोलनमा लागिन् ।
कोटेश्वरस्थित यातायात व्यवस्था विभागको कार्यालयमा उनीजस्तै चार पाँच जना वृद्धवृद्धा भेला भएर साठी वर्ष पुगेका ज्येष्ठ नागरिकलाई स्वास्थ्य उपचार र यातायात भाडामा आधा छुटको माग गर्दै आन्दोलन थाले ।
आन्दोलनको सुरुको चरणमा प्रहरीले व्यापक धरपकड गरेको थियो । बूढापाकाको जुलुसमा पानी खन्यायो । लछारपछार पार्यो । प्रहरी दमनका कारण कार्कीका हातका औँला भाँचिएकाछन् । उनले भनिन्, “मलाई त लाठीले मात्रै होइन प्रहरीले बुटले समेत हान्यो ।”
अचेल उनीहरू ट्रलिबस टर्मिनल भवनको आँगनमा धर्ना बसिरहेका छन् । यसरी धर्ना बस्न थालेको २०६९ फागुन २४ गतेदेखि हो । यसबीचमा चारवटा सरकार फेरियो । सँगैको भवनबाट मुलुकले संविधान पायो । अहँ उनीहरूका माग पूरा भएनन् ।
“कति सांसद् आए, कति मन्त्रीले भेटेर गए, हामी बूढापाकाको पीरमर्का कसैले पनि बुझेनन्”, चेतकुमारीले भनिन्, “सरकारमा बस्नेहरूले आफू पनि बूढो होइन्छ भन्नेसमेत सोचेनन् ।”
उनीहरूलाई भेट्न सरकारका प्रतिनिधि र राजनीतिक दलका नेता कार्यकर्ता पनि नपुगेका होइनन् तर उनी भन्छिन्, “सबैले आश्वासनबाहेक केही पनि दिएनन् ।”
उनले अगाडि भनिन्, “तत्कालीन अर्थमन्त्री रामशरण महतले त वृद्धावृद्धालाई भत्ता बढाए मात्तिन्छन् । राज्यकोषमा पैसा छैन भनेर हाम्रो चित्त दुखाए ।”
“मनमोहनको ब्याज खाएर अहिले एमाले सत्तामा पुगेको छ”, कार्कीले थपिन्, “मनमोहनले रोपेको बिरुवा प्रधानमन्त्री केपी ओलीले कसरी गोडमेल गर्छन्? त्यो हेर्न बाँकी छ ।”
आन्दोलनमा लाग्दालाग्दै १५ जनाको मृत्यु भइसकेको छ । चर्को गर्मीमा निरन्तर आन्दोलनमा खटेकाले धेरै वृद्धावृद्धा बिरामी छन् । प्रहरीको दमन र घामपानीले गर्दा कति वृद्धवृद्धा अस्पतालको शैयामा पुगेका छन् । ज्येष्ठ नागरिक संयुक्त संघर्ष समितिका सहअध्यक्ष नयन्द्र खड्काले भने, “हामीले कानुनमै भएको व्यवस्थालाई लागु गर मात्र भनेका हौँ, तर सम्बोधन गर्न राज्यले तदारूकता देखाएन ।” यातायात भाडादर र स्वास्थ्य उपचारमा ५० प्रतिशत छुट र वृद्धभत्ता मासिक ५ हजार हुनुपर्नेलगायत उनीहरूको माग छ । हालको व्यवस्थाअनुसार ७० वर्ष पुगेकाले मात्रै मासिक ५ सयका दरले भत्ता पाउँछन् ।

ज्येष्ठ नागरिक ऐन, २०६३ को दफा ९(२) ले सार्वजनिक सवारीमा दुई सिट ज्येष्ठ नागरिकलाई आरक्षित गरी त्यस सिटमा बस्ने वृद्धवृद्धालाई भाडादरमा ५० प्रतिशत छुट दिने व्यवस्था गरेको छ । यो व्यवस्थाका कारण सबै वृद्धवृद्धाले छुट नपाउने भएकाले आरक्षित सिटभन्दा सबैलाई आधा छुट दिनुपर्ने तर्क खड्काको छ ।
उनीहरूले स्वास्थ्य उपचारमा सरकारीमा निःशुल्क र निजी अस्पतालमा ५० प्रतिशत छुटको माग गरेका छन् । वृद्धावस्थामा पुगेपछि परिवारको हेलाँउपेक्षा सहनुपर्ने हुँदा राज्यले नै ज्येष्ठ नागरिकको संरक्षण गर्नुपर्ने खड्का बताउँछन् ।
कानुनले व्यवस्था गरेको प्रावधानलाई कार्यान्वयन गराउनु भन्दै सर्वोच्च अदालतले २०६७ चैत २४ मा सरकारका नाममा परमादेश जारी गरिसकेको छ । तै पनि सरकारले कार्यान्वयन गर्न बेवास्ता गरेको उनीहरूको गुनासो छ ।
समितिका अध्यक्ष महाप्रसाद पराजुलीले ज्येष्ठ नागरिक देशका अग्रज भएकाले सरकारले उनीहरूलाई सरक्षण गर्नुपर्ने बताए । “हामी चार वर्षदेखि निरन्तर आन्दोलनमा छौँ, सरकारले हाम्रा माग पूरा गरिदिएर वृद्धवृद्धालाई सम्मान गरोस् ।”
कसैले बाआमालाई सम्मान गर्नुपर्छ भने पनि उच्च ओहोदामा पुगेकाले बाआमालाई धरधरी रुवाएको घटना समाजमा देखिएको भन्दै त्यस्तो अवस्थामा वृद्धवृद्धालाई राज्यले संरक्षण गर्नुपर्ने धारणा राखे ।
माग पूरा नभएसम्म आन्दोलन जारी राख्ने भन्दै उनले भने, “आन्दोलन गर्दागर्दै १५ जना सहयात्री हामीले गुमाइसकेका छौँ । हामी पनि मरेर जान सक्छाैँ । तर, साथीहरूले आन्दोलन छोड्नुहुन्न ।”

८४ वर्षीय भक्तबहादुर बस्नेत झापाबाट आएर काठमाडौंमा बसेका छन् । उनीसँग पत्नी पनि छिन् तर छोराहरू कता छन् उनलाई थाहा छैन । “छोरीले कोठाभाडा तिर्दिन्छे,” उनले भने, “बिहान बेलुका खान मुस्किल छ ।”
सरकारले वृद्धभत्ता बढाइदिए बूढाबूढीलाई सुविधा पुग्ने उनको विश्वास छ । “हाम्रै जिल्लावासी प्रधानमन्त्रीको कुर्सीमा छन्, हेरौँ माग पूरा गरिदिन्छन् कि ?”
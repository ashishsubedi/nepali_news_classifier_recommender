
﻿
२६ पुस, दाङ । गढवा-७ घोराहा निवासी खेलौनी चौधरीलाई न ग्याँस सिद्धिएला भन्ने पिर छ न त दाउरा ल्याउन जंगल नै जानुपर्छ । भारतले गरेको नाकावन्दीले चौधरीको भान्सामा खासै प्रभाव परेको छैन ।
‘अरु खाना पकाउने ग्यास खोज्दै बजार बजार चहार्छन्, रातभर लाइनमा बस्छन् । तर मलाई कुनै चिन्ता छैन,’ चौधरीले भनिन्, ‘६ जनाको परिवारलाई खाना पाकेकै छ ।’
खेलौनी चौधरीले घरमा गोवरग्यास/वायोग्यास जडान गरेकी छन् । त्यसैले उनको परिवारलाई एलपी ग्याँसका लागि रातभर जाग्राम बस्नु परेको छैन । ‘गाई गोरु छन्, यीनकै गोवरबाट ग्यास निस्कीरहेको छ, ग्याँस सिद्धिएला भन्ने पिर पनि छैन, अली कम भयो की गोवर घोलेर हाल्छु,’ चौधरीले भनिन्, ‘खाना पकाउन कुनै समस्या छैन ।’ ६ जनाको परिवारलाई गोवरग्यासमा ढुक्कले खाना पकाइरहेको उनी बताउँछिन् ।
दाङ देउखुरीमा एलपी ग्यासको विकल्पको रुपमा गोबरग्यास प्रयोग गर्नेहरु ६ हजार तीन सय भन्दा धेरै छन् । गढवा गाविसका मानपुर र घोराहा गाउँलाई वायोग्यास नमूना गाउँ नै घोषणा गरिएको छ । सिसहनिया गाविसको विजौरी, सगरापुर, बगरापुर र लमही नगरपालिकाको मध्यनगर गाउँ पनि गोबरग्यास नमूना गाउँ भैसकेका छन् । भारतीय नाकावन्दीका कारण एलपी ग्यासको चरम अभाव भएकाबेला यी गाउँका बासिन्दामा कुनै चिन्ता छैन ।

गोबर ग्यासले देउखुरी क्षेत्रका मानिसको वनप्रतिको परनिर्भरता घटाएको छ भने नविकरणीय उर्जातर्फ आकर्षण बढाएको छ । गोबरग्यास जडानले जथाभावी वन फडानी पनि रोकिएकाले संरक्षणमा टेवा पुगेको छ ।
‘पहिले-पहिले दाउरा लिन दिनदिनै जंगल जानुपर्थ्यो अहिले गोवरग्यास छ, जे पकाउनु परे पनि यसैमा पाक्छ,’ स्थानीय यती चौधरीले भने, ‘नाकाबन्दीको अनुभूति भएको छैन ।’
उपभोक्तामा वन संरक्षणको चेतना जागेकाले समेत संरक्षणमा सहयोग पुगेको वन तथा वातावरण संरक्षण समन्वय समिति गढवाका अध्यक्ष उमाकान्त पन्तले बताए । ‘बायोग्यास बनेपछि वनप्रतिको परनिर्भरता घटेको छ, मानिसहरु जंगल कमै जान्छन्,’ उनले भने, ‘यसको आवश्यकता अहिले बढी देखियो, उपभोक्ताको ध्यान पनि तानिएको छ ।’
सरकारी अनुदान
गोबरग्यास बनाउन सरकारले अनुदान दिँदै आएको छ । तराई क्षेत्रमा २ घन मिटरको गोवरग्यास बनाउन १६ हजार, ४ घन मिटरको बनाउन २० हजार, ६ घन मिटरको बनाउन २४ हजार र ८ घन मिटरको बनाउन २५ हजार रुपैयाँ सरकारले उपभोक्तालाई अनुदान दिँदै आएको छ । यति मात्रै होइन दलीत, जनजाती, एकल महिला र द्वन्द्व पीडितहरुको हकमा थप अनुदानको समेत ब्यवस्था छ ।
थप अनुदान २ घन मिटरमा २ हजार, ४ घन मिटरमा २५ सय, ६ घन मिटरमा ३ हजार रहेको छ । ८ घन मिटरको गोवरग्याँस वनाउदा थप अनुदानको ब्यवस्था गरिएको छैन ।
गोवरग्यास बनाउन चाहिने जम्मा लागतमध्ये आधाभन्दा बढी रकम सरकारले अनुदान उपलब्ध गराउँदै आएको राप्ती सोलार पावर तथा गोवरग्याँस प्रालि लमहीका प्रमुख जोखुराम चौधरीले जानकारी दिए ।
राष्ट्रिय गोवरग्यास कम्पनी लिमिटेडले दाङमा २ हजार ३ सय घरमा गोबरग्यास जडान गरेको छ । नर्ती वन वातावरण बहुउद्देश्यीय सहकारी संस्थाले २ हजार ५ सय घरमा, वन तथा वातावरण संरक्षण समन्वय समिति गढवाले ९४३ घरमा र राप्ती सोलार पावर तथा गोबरग्यास प्रालिले ५६३ घरमा गोबरग्यास जडान गरेको छ ।

﻿काठमाडौं । ट्राफिक प्रहरीले २० दिनको अवधीमा लेनअनुशासन पालना नगर्ने ६ हजार बढी चालकलाई कारवाही गरेको छ ।
महाशाखाको तथ्यांकअनुसार चैत ८ यता ६ हजार ४ सय ३५ जना कारवाहीमा परेका छन् । जसमा ६ हजार एक सय ८ जना पुरुष र ३ सय २२ जना महिला छन् । उनीहरूलाई दुई सय रुपैयाँ जरिवाना र सचेतना कक्षा दिएर छाडेको महाशाखाले जनाएको छ ।
यसैबीच सवारी दुर्घटना र सवारी नियम तोडेर भाग्ने सवारी चालकलाई नियन्त्रणमा लिन महाशाखाले छुट्टै टोली परिचालन गरेको छ ।
५ सय सीसीका पावरपुल रोएल इनफिल्ड ब्राण्डका २२ ओटा मोटरसाईकल अव राजधानीका विभिन्न चोकमा तैनाथ हुनेछन् । उपत्यका ट्राफिक प्रमुख डीआईजी प्रकाश अर्यालले भने,“ठक्कर दिएर भाग्ने र ट्राफिक नियम मिचेर भाग्नेहरुको सङख्या दैनिक एक हजार भन्दा माथी छ । भाग्ने सवारी साधनको पिछा गर्ने र नियन्त्रणमा लिने हामीसँग स्रोत साधन थिएन । तर अवदेखि त्यस्ता चालकलाई झनै कारवाही गर्नेछौं ।”
यसैबीच नयाँवर्षको अवसरमा उपत्यकाका विभिन्न सडकमा गरिने सांस्कृतिक कार्यक्रहरू यस पटक गर्न नपाइने प्रहरीले जनाएको छ । नयाँ वर्षका नाममा सडक नै अतिक्रमण गरि कार्यक्रम गर्ने र जसका कारण ट्राफिक व्यवस्थामा प्रतिकुल असर पर्न सक्ने भन्दै महानगरीय ट्राफिक महाशाखाले यस वर्षको नयाँ वर्षको पूर्वसन्ध्यामा त्यस्ता खालका कुनै पनि कार्यक्रम गर्न नदिने भएको हो ।
काठमाडौंको दरबारमार्ग, ठमेल, न्यूरोड, बसन्तपुरलगाएतका क्षेत्रमा नयाँ वर्षको पूर्वसन्ध्यामा गरिने सडक सांस्कृतिक कार्यक्रमका कारण सवारी आवागमनमा असर गर्ने भन्दै सडकमा कुनैपनि कार्यक्रम गर्न नदिने उपत्यका ट्राफिक प्रमुख डीआईजी प्रकाश अर्यालले बताए ।
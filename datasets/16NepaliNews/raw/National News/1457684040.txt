
﻿योगेश ढकाल/नयाँ पत्रिका
संयुक्त लोकतान्त्रिक मधेसी मोर्चाले प्रधानमन्त्री केपी ओलीलाई ध्यानाकर्षणपत्र बुझाउने भएको छ । बिहीबार बसेको मोर्चा बैठकले शुक्रबार बिहान ९ बजे प्रधानमन्त्री ओलीलाई ध्यानाकर्षणपत्र बुझाउने निर्णय गरेको हो । आफूले राखेका मागहरू सम्बोधन नभएको भन्दै मोर्चाले ११ बुँदे माग र थप केही बुँदासहित ध्यानाकर्षणपत्र बुझाउन लागेको हो ।
शुक्रबार मोर्चाका शीर्ष नेताहरूले पत्र बुझाउन लागेको नेता मनीष सुमनले जानकारी दिए । ‘मोर्चाका मागप्रति सरकार अझै संवदेनशील नबनेकाले प्रधानमन्त्रीलाई ध्यानाकर्षणपत्र बुझाउन लागिएको छ,’ सुमनले नयाँ पत्रिकासँग भने ।पत्र मस्यौदाको जिम्मा वृषेशचन्द्रलाई
तराई मधेस लोकतान्त्रिक पार्टीका नेता वृषेशचन्द्र लालले प्रधानमन्त्री ओलीलाई बुझाउने ध्यानाकर्षणपत्रको मस्यौदा तयार गर्ने जिम्मा पाएका छन् । मोर्चाको बैठकले उनलाई पत्र तयार पार्ने जिम्मा दिएको हो । उनले तयार पारेको मस्यौदामाथि शुक्रबार बिहान ८ बजे तमलोपाको कार्यालयमा थप छलफल गरी अन्तिम रूप दिइनेछ ।
के–के हुनेछन् ध्यानाकर्षणपत्रमा 
माग नम्बर १ : पहिलो संविधानसभाबाट गठित राज्य पुनर्संरचना तथा राज्यशक्ति बाँडफाँट समिति तथा राज्य पुनर्संरचना उच्चस्तरीय सुझाब आयोगको प्रतिवेदन तथा मधेसी, आदिवासी जनजातिलगायत उत्पीडित समुदायसँग भएका सम्झौता र नेपालको अन्तरिम संविधान २०६३ धारा १३८ को खण्ड १ को ‘क’ अनुरूप तराई/मधेसमा मेचीदेखि महाकालीसम्म दुई स्वायत्त प्रदेशलगायत ऐतिहासिक पृष्ठभूमि र पहिचानका आधारमा अन्य स्वायत्त प्रदेशहरू निर्माण हुनुपर्ने । स्वायत्त प्रदेशहरू अधिकारसम्पन्न हुनुपर्ने ।
माग नम्बर २ : मौलिक हकमा समुदायगत समानुपातिक समावेशी हुने स्पष्ट व्यवस्थासहितको अलग धाराको व्यवस्था गर्नुपर्ने ।
माग नम्बर ३ : संघ, प्रदेशलगायत राज्यको सम्पूर्ण अंग, तह, निकाय र सेवा आयोगमा समानुपातिक समावेशी हुने कुराको प्रत्याभूति हुनुपर्ने ।
माग नम्बर ४ : प्रतिनिधिसभाको निर्वाचन क्षेत्र जनसंख्याका आधारमा निर्धारण तथा मिश्रित निर्वाचन प्रणाली अन्तरिम संविधानमा भएको व्यवस्थाबमोजिम गर्ने र राष्ट्रिय सभामा प्रत्येक प्रदेशबाट अनिवार्य प्रतिनिधित्व हुनेगरी जनसंख्याका आधारमा प्रदेशका सदस्यहरू प्रदेशसभाको सदस्यहरू मतदाता हुने गरी एकल संक्रमणीय निर्वाचन प्रणालीबाट गठन हुनुपर्ने ।
माग नम्बर ५ : वैवाहिक नागरिकताको प्राप्ति संघीय कानुनमा नभई संविधानमै स्पष्ट हुनुपर्ने र संवैधानिक पदहरूमा मनोनीत वा निर्वाचित अन्तरिम संविधानको व्यवस्थाअनुरूप हुनुपर्ने ।
माग नम्बर ६ : न्यायपालिकालाई संघ राज्यको आधारभूत मान्यताअनुरूप संघीय ढाँचामा रूपान्तरित गर्ने तथा सर्वोच्च अदालत, उच्च अदालत र स्थानीय अदालतको नियुक्ति समावेशी समानुपातिक आधारमा गर्नुपर्ने । साथै, उच्च अदालत र स्थानीय अदालतको न्यायाधीशहरूको नियुक्ति प्रादेशिक कानुनबमोजिम हुनुपर्ने ।
माग नम्बर ७ : संघ, प्रदेश र स्थानीय निकायमा सबै अंगहरूमा बहुभाषिक नीति लागू गर्नुपर्ने ।
माग नम्बर ८ : समावेशी आयोगमा सबै समुदायको प्रतिनिधित्व तथा अन्य सबै आयोगहरूको गठन र कार्यक्षेत्र स्पष्ट उल्लिखित हुनुपर्ने । साथै, प्राकृतिक स्रोत तथा वित्तीय आयोगमा सबै प्रदेशहरूको प्रतिनिधित्वको व्यवस्था हुनुपर्ने ।
माग नम्बर ९ : स्थानीय निकाय तथा विशेष संरचनाको गठन प्रादेशिक कानुनबमोजिम हुनुपर्ने ।
माग नम्बर १० : नेपाली सेनालाई राष्ट्रिय स्वरूप प्रदान गर्दै लोकतान्त्रीकरण गर्ने तथा सेनालगायत सम्पूर्ण सुरक्षा निकायहरू समानुपातिक समावेशी गर्नुपर्ने ।
माग नम्बर ११ : नेपाललाई एकल राष्ट्रिय राज्यको रूपमा नभई बहुराष्ट्रिय राज्यको रूपमा परिभाषित गर्नुपर्ने ।
मोर्चाका थप नयाँ माग
 माग नम्बर १
नाका अवरोध पूर्णरूपमा हटिसक्दा पनि इन्धन र ग्यासको वितरण प्रणाली सहज नहुनु, तस्करी र कालोबजारी अझै कायम रहनुले सरकार आफैँ भ्रष्टाचार र कालोबजारीमा लागेको छ । सर्वसाधारण जनतालाई इन्धन र ग्यासलगायत अत्यावश्यक उपभोग्य सामग्री सहज ढंगले उपलब्ध गराउन र लुटतन्त्रलाई तत्काल नियन्त्रण गर्नुपर्ने । भूकम्पपीडितहरूलाई राहत र उचित क्षतिपूर्ति उपलब्ध गराउनुपर्ने । माग नम्बर २
आन्दोलन अवधिभरको यातायातमा लागेको जरिवाना, बंैकको ब्याज मिनाहा, विद्यालयमा विद्यार्थीको मासिक शुल्क पूर्णरूपमा मिनाहालगायत अन्य सरकारी निकायमा लाग्ने कर, दस्तुर वा जरिवाना नलिनेबारेमा ।माग नम्बर ३
न्यायिक छानबिन आयोग गठन नहुन्जेल आन्दोलनका दौरान भएका घटनाहरूमा कुनै पनि आन्दोलनकारीमाथि झूटा मुद्दा नलगाउन, गैरन्यायिक धरपक्कड बन्द गर्न, हिरासतमा राखिएका आन्दोलनकारीलाई तत्काल रिहा गर्न, आन्दोलनमा अंगभंग भएका घाइतेहरूको अविलम्ब औषधोपचार गर्न, आन्दोलनमा सहादत प्राप्त गर्ने वीर योद्धाहरूलाई विनासर्त तत्काल सहिद घोषणा गर्न र सहिद परिवारलाई अविलम्ब उचित क्षतिपूर्ति उपलब्ध गराउनुपर्ने ।माग नम्बर ४
न्यायालयलगायत राज्यको हरेक निकायमा राजनीतिक भागबन्डाका आधारमा अघि बढाइएको नियुक्ति प्रक्रियालाई तत्काल स्थगित गरी समानुपातिक समावेशी सिद्धान्तका आधारमा नियुक्ति प्रक्रिया सुरु गर्नुपर्ने ।
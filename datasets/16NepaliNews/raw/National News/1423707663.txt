
﻿राष्ट्रपति डा. रामवरण यादवले राजनीतिक दलहरुलाई आ-आफ्नो हठ त्यागेर वार्ताको टेबलमा बस्न आग्रह गरेका छन् । दलहरुले राजनीतिक स्वार्थभन्दा माथि उठेर गरीब जनता र नेपाल आमालाई हेर्दै सहमति गर्नुपर्ने उनको सुझाव छ । प्रधानमन्त्रीले वार्ताको आह्वान गरिसकेको भन्दै राष्ट्रपतिले भने-  प्रधानमन्त्री, सरकारमा रहेका दलहरु र बाहिर रहेका दलहरुलाई लचिलो भएर वार्तामा बस्न आग्रह गर्न चाहन्छु । 

२४ औं अख्तियार स्थापना दिवसका अवसरमा आयोजित कार्यक्रममा प्रमुख अतिथि रहेका राष्ट्रपति यादवले विगतमा भएका समझदारी, सम्झौतालाई आत्मसाथ गर्न र जनमतको पनि ख्याल गर्न दलहरुलाई आग्रह गरे ।

आफूले दलका नेताहसँग भेट्दा सहमति धेरै टाढा नदेखिएको भन्दै उनले सबैले आफ्नो हठ छाडी जनताको तर्फबाट छिटो टेबलमा बस्न आग्रह गरे । उनले भने- एक अर्काप्रतिको अविश्वास चाँडै अन्त्य हुनेछ भन्ने मैले ठानेको छु । 

अहिले पनि राजनीतिक दलहरुबाट अराजनीतिक भाषा प्रयोग हुने गरेकोमा राष्ट्रपतिले असन्तुष्टि जनाए ।

माघ ८ मा संविधान दिने बाचा पूरा नहुँदा निराश जनतालाई दलहरुको यस्तो व्यवहारले थप निराश बनाएको उनले बताए । राष्ट्रपति यादवले भने- सबै दलका नेताहरुलाई संयमता अपनाउन आग्रह गर्न चाहन्छु । 

धेरै उतार चढावबाट यहाँसम्म आएको भन्दै राष्ट्रपतिले लोकतन्त्र, गणतन्त्र, धर्मनिरपेक्षता लगायत अहिले प्राप्त उपलब्धि संस्थागत गरेर अघि बढ्न दलहरुलाई आग्रह गरे ।

नेपाली चेलीहरु अफ्रिकासम्म नाचघरमा गएको खबर पढ्दा पीडा हुने भन्दै उनले जति सक्दो चाँडो संविधान ल्याएर स्थिरता, सम्बृद्धि र रोजगारीको अवसर सिर्जना गर्न राजनीतिक दलहरुलाई आग्रह गरेका छन् ।

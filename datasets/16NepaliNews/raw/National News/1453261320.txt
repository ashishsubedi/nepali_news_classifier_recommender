
﻿
कविराज कार्की
६ माघ, मुगु । गएको साउनबाट पानी नपरे पछि मुगुका बस्तिहरु उजाड र मरुभुमी जस्तै बनेका छन् । बर्षे वाली करिव ५५ प्रतिशत घटेको छ भने हिउदे वाली लगाउने ८५ प्रतिशत पाखो जग्गा खडेरीका कारण बाँझो छ । खडेरीका कारण खेती योग्य जमिनमा अन्न उब्जाउन नसकेपछि मुगुवासी अहिले भोकमरीको चपेटामा परेका छन् ।
२४ गाविस रहेको मुगुमा १२ गाविसमा भोकमरीको चर्को संकट परेको छ । खडेरीले बर्षे वाली पनि घटेको र हिउदे वालीका लागि छरेको वीउ समेत नउम्रेकाले अन्य विकल्प भन्दै स्थानीयहरू रोजगारीका लागि भारततर्फ लाग्न थालेका छन् । गाउँका युवा रोजगारीका लागि गाउँ छोड्न थालेपछि गाउँ सुनसान बन्न थालेको छ ।
माघ महिना लागिसक्दा पनि छरेको वीउ नउम्रिएपछि मुगुका हरेक वस्तिहरु नाङ्गा र उजाड देखिन्छन् । चौपायालार्इ चर्ने वनको अभाव भएको छ भने मानिसकालागि लगाएको खेतवारीमा वाली नै उम्रिएको छ ।  गाँउका स्थानीयबासी यस्तो खडेरी जीवनमा कहिल्यै नभोगेको बताउँछन् ।

भिर्इ, नाथर्पु, ह्याङ्लु, जिमा, कालै, कोटडाँडा लगाएतका १२ गाविस पुर्ण खाध्यान्न संकटग्रस्त र बाँकी १२ गाविस संकट उन्मुख भएको जिल्ला खाध्य सुरक्षा संञ्जालको तथ्याङ्कमा उल्लेख छ ।
खडेरीका कारण बर्षे र हिउदे वाली गरी करीव ३० करोड बराबरको खाध्यान्न नोक्सान भएको तथा कुल क्षेत्रफलको १० हजार ९ सय ८३ हेक्टर अर्थात ८० देखि ९० प्रतिसत जमिन बाँझो रहेको जिल्ला कृषि विकास कार्यालयले जनाएको छ ।
मुगुका भोकमरी पीडित बासिन्दालार्इ खाध्यान्न संकटबाट मुक्त गर्न सरकार तथा सम्बन्धित निकायहरुले छिटो भन्दा छिटो ठोस कदम चाल्नु पर्ने मुगुवासीको माग छ ।

﻿काठमाडौँ, १० मङ्सिर - दक्षिण एसियाली क्षेत्रीय सहयोग सङ्गठन (सार्क)को १८ औँँ शिखर सम्मेलनको अघिल्लो दिन मङ्गलबार यहाँ सम्पन्न सदस्य मुलुकका परराष्ट्र मन्त्री परिषद्को ३६ औं बैठकका निर्णयबारे सरकारले आज मात्र औपचारिक जानकारी दिएको छ।

परराष्ट्र मन्त्रालयले आज यहाँ जारी गरेको प्रेस विज्ञप्तिमा जनाइएअनुुसार बैठकले अघिल्लो ३५ औं बैठकमा निर्णय भएका विषय र त्यसको प्रगतिको समीक्षा गर्नुका साथै ४१ औं स्थायी कमिटी (सचिवस्तरीय) बैठकका निर्णयलाई अनुमोदनसमेत गरेको छ।

मन्त्रालयका प्रवक्ता खगनाथ अधिकारीले गएराति अबेर बैठक सम्पन्न भएकाले आधिकारिक जानकारी दिन नसकिएको बताउनुभयो । बैठकले विभिन्न समयमा यस क्षेत्रका विभिन्न मन्त्रीस्तरमा यसअघि भएका निर्णय, प्रतिवेदन र अभिलेखलाई छलफल गरेको थियो।

मन्त्रालयका अनुसार बैठकले सार्कमा वित्त, गरिबी निवारण, कृषि, ग्रामीण पूर्वाधार र सामाजिक विकास, स्वास्थ्य तथा जनसङ्ख्या जस्ता क्षेत्रमा सहकार्यका क्षेत्रबारे छलफल भएको थियो । यसैगरी १८ औँ शिखर सम्मेलनका लागि प्रस्तावित कार्यसूची अनुमोदन गर्नुका साथै सम्मेलनको घोषणापत्रको मस्यौदालाई पनि पारित गरेको थियो। रासस

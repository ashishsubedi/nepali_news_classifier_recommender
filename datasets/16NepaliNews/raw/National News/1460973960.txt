
﻿तीन स्वार्थमा संविधान जारी भएको हो । संविधानसभाबाट संविधान जारी नहुँदा जनयुद्ध र जनआन्दोलनका उपलब्धिहरु धरापमा पर्ने प्रचण्डसामु चुनौती थियो ।
विनासकारी भूकम्प ब्यबस्थापन गर्न नसक्नुका कारण लज्जास्पद ढंगले सत्ता बहिर्गमनको खतरा कांग्रेसका सुशील कोइरालासामु उपस्थित थियो । एकपटक प्रधानमन्त्रीको कुर्सीमा नपुगी नछोड्ने पद-लोलुपता खड्ग ओलीमा थियो । यसैवीच १६ बुँदे आधारित उपलब्धि र कमजोरीसहितको संविधान जारी भयो ।
नेकपा एमालेलाई कुनै पनि हालतमा सरकार बाहिर बस्न दिन नहुने हाम्रो धारणा थियो । यदि संविधान जारी लगतैको सरकारमा एमाले समावेश नभएमा आसन्न निर्वाचनमा ऊ प्रथम पार्टी हुन सक्छ भन्ने हाम्रो आँकलन थियो ।
त्यहीवीच अध्यक्ष प्रचण्डले १६ बुँदे आधारित भद्र सहमति भनेर ओलीलाई प्रधानमन्त्रीको कुर्सीमा पुर्‍याएर उनको लोभी आत्मालाई शान्तवना दिने काम भयो, जो स्वाभाविक र जायज थियो ।
तर, पछिल्लो कालमा खड्ग ओलीका जनविरोधी, खासगरी शान्ति सम्झौता विरोधी हर्कतहरु सीमा नाघि रहेका छन् । त्यसैले अब कुनै पनि हालतमा खड्ग ओली नेतृत्वको सरकार विस्थापित गर्नुपर्छ ।
शान्ति सम्झौता विरोधी खड्ग ओली सरकार 
प्रचण्ड नेतृत्वको माओवादी पार्टी राज्यव्यवस्थामा गुणात्मक परिवर्तन र आर्थिक-सामाजिक रुपान्तरणको ऐतिहासिक कार्यसूचि लिएर शान्ति सम्झौतामा आएको हो ।
शान्ति सम्झौता सरकारी पक्षको नेतृत्व गर्ने गिरिजाप्रसाद कोइराला, मुख्यतः नेपाली कांग्रेससँग गरिएको हो । जनयुद्धको जग र १२ बुँदे समझदारीको आडमा आयोजित १९ दिने जनआन्दोलन वीचैमा तुहाउन खड्ग ओलीले भरमग्दुर षड्यन्त्र गरेका थिए । परन्तु गिरिजाप्रसादकै कारण आन्दोलन जारी रह्यो ।
ज्ञानेन्द्र शाहले घुँडा टेकेपछि बनेको गिरिजा सरकारमा रहेर खड्ग ओलीले शान्ति सम्झौता हुन नदिन अनेक प्रपन्च रचेका थिए । तर, आम नेपाली जनताको संविधानसभा र गणतन्त्रको आकांक्षाको सामु ओलीको दाल गलेन ।
फेरि पनि शान्ति सम्झौतामा एमालेकै कारण संघीयता र समानुपातिक व्यवस्था हुन सकेन । उल्टै त्यही एमाले फरक मत राख्ने र माओवादीविरुद्ध मधेशीलाई उचाल्दै गौर हत्याकाण्ड गराउने अपराध गर्नसम्म पछि परेन ।
अहिले आएर महेन्द्रीय मण्डले राष्ट्रवादको हौवा दिएर प्रधानमन्त्री ओली छिमेकी भारतलाई उत्तेजित पार्न उद्धत रहेको छ । नेपालप्रति गिद्धे दृष्टि राख्ने नरेन्द्र मोदीको नेतृत्वमा भारतीय शासक वर्ग वेलायत, युरोपियन युनियन तथा अमेरिकासँग समेत गठबन्धन बढाउँदै नेपाललाई अन्तराष्ट्रिय घेराबन्दीमा पार्न जाइलागेको छ ।
ओलीको खोक्रो राष्ट्रवाद वस्तुतः खतरनाक राष्ट्रघातमा परिणत हुँदैछ । भारतीय अगुवाइको अन्तराष्ट्रिय घेराबन्दीको शिकार खड्ग ओली र एमाले नभएर व्यवहारतः गणतन्त्र नेपाल, नेपाली जनता र मुख्यतः माओवादी आन्दोलनकारीहरुलाई बनाइने तथ्य प्रष्ट छ ।
अतः संविधान, शान्ति सम्झौता, देश र जनता भाँडमा जाओस, आफू तथाकथित राष्ट्रवादी भएर मर्ने उद्दण्डता प्रदर्शन गरिरहेको ओली सरकार विस्थापनको कदम चाल्नु राष्ट्रिय एवं जनहितमा छ ।
बालकृष्ण ढुंगेल विरुद्धको मुद्धा, बाबुराम गौतम लगायत ओखलढुंगाको मुद्दा एवं फुजेल घटना सत्य निरुपन आयोगका कार्य क्षेत्रमा पर्दछन् । परन्तु खड्ग ओलीकै भित्री षड्यन्त्रमा अदालतले जनयुद्धका मुद्दाहरुलाई कारवाही चलाएर शान्ति सम्झौता ध्वंश गर्ने हर्कत हुँदैछ ।
एमाले सभासदलाई सर्वोच्च अदालतको न्यायाधीस तोक्ने काम खड्ग ओली एण्ड एमाले कम्पनीको डिजाइनबाहेक अरु हुदै सक्दैन । एवं रीतले छिमेकी भारतलाई भड्काउने, हिन्दू राज्यको प्रतिगामी मागलाई प्रश्रय दिएर राजतन्त्र फर्काउने तथा गणतन्त्र नेपाललाई क्षतविक्षत तुल्याउने खलनायकी सुत्राधारको काम खड्ग ओली गरिरहेछन् ।
संयुक्त सरकारको चरित्र विरोधी ओली सरकार 
सरकार बनेको सात महिना पुगिसक्दा पनि संयुक्त सरकारको सामान्य पूर्वाधार न्यूनतम साझा कार्यक्रमसम्म एमालेको ओलीले जारी गर्न सकेन । यो भन्दा लाजमर्दो ओलीको नेतृत्व असक्षमता अरु हुनै सक्दैन । बरु उल्टै मन्त्रालय विभाजन गरी गरी पाँच दर्जनको संख्यामा मन्त्री पुर्‍याएर गरिवी र अभावग्रस्त नागरिकप्रति कृतघ्नता प्रदर्शन गरिरहेछ ।

एमाओवादीले खड्ग ओली नेतृत्वको सरकारलाई दिएको समर्थन तत्काल फिर्ता गरेर सरकार यथाशीघ्र विघटन गर्नुपछ

भनिन्छ, माओवादीको भागमा गतिला मन्त्रालयहरु परेका छन् । तर, खड्ग ओलीको सेवामा समर्पित माओवादीका मन्त्रीहरु र बिषेशतः माओवादी नेतृत्वका मन्त्रालयहरुको मुखिया भाग लिएरै छाड्ने खड्ग ओली प्रबृतिका कारण हाम्रा भनिएका मन्त्रीहरु निरीह सावित छन् ।
खासगरी माओवादी मन्त्रालय मातहतका राजनैतिक नियुक्तिहरुको मुखिया भाग ओलीलाई नछुटाइ नहुने र माओवादी मन्त्रीहरुले पनि माओवादी हैसियत बिर्सेर खड्ग ओली सामु आत्मसमर्पण गरिरहेको देखिनाले एक नम्बरको पार्टी बनाउने अध्यक्ष प्रचण्डको उद्घोष धरापमा पर्दैछ ।
थारु र मधेसी विरोधी खड्ग ओली सरकार 
सामन्ती राजतन्त्रको युगबाट संघीय लोकतान्त्रिक गणतन्त्रको युगमा प्रवेश गरिरहेको नेपालमा उत्पीडित समुदायले अधिकार खोज्नु वा प्राप्त अधिकार सुनिश्चित हुन्छ हुँदैन भनेर आक्रामक बन्नु इतिहासको विशेषता हुन्छ ।
त्यस्तो बेला आदिवासी जनजाति, मधेसी, मुश्लिम र दलित समुदायको मात्र करिव ७० प्रतिशत आवादी रहेको नेपालमा सच्चा राष्ट्रवादीले उनीहरुको माग सम्बोधन गर्ने, कमसेकम ती समुदायका आन्दोलनकारीहरुसँग मर्यादित ब्यबहार गर्नुपर्छ, पर्दैन ? खड्ग ओली भने शताब्दिऔंको पहाडिया अहंकारवादद्वारा थिचिएका थरुवान-मधेशका आन्दोलनकारीको उपहास गर्दै हिँड्छन् ! तब खड्ग ओली शान्ति सम्झौता र संविधान कार्यान्वयनको पक्षमा रहेछन् त ? अवश्य छैनन् ।
थारु-मधेसी लगायत आन्दोलनकारीहरुसँग विगतमा राज्यको प्रतिनिधिले गरेका सहमतिहरु जबसम्म कार्यान्वयन गरिँदैन, तबसम्म शान्ति र स्थायित्व सम्भव हुदैन । अतः थारु र मधेसी विरोधी, पहिचान र संघीयता विरोधी, धर्मनिरपेक्षता र गणतन्त्र विरोधी खड्ग ओलीलाई अब एक मिनेट पनि प्रधानमन्त्रीको कुर्सीमा राख्नुहुँदैन ।
कालोबजारी र भ्रष्टाचारीको मुखिया खड्ग ओली सरकार 
विनासकारी भूकम्पद्वारा क्षतिग्रस्त नागरिकको घाउमा नुनचुक हाल्ने काम बाहेक ओलीले अरु केही गरेका छैनन् । त्यसमाथि खड्ग ओलीकै उडण्ड अभिव्यक्तिले उत्तेजित मधेस आन्दोलन र भारतको अघोषित नाकाबन्दीका कारण प्रधानमन्त्री ओलीकै योजना र संरक्षणमा १४ सयको सिलिण्डर ग्यासलाई ग्राहकले १० हजारसम्म मूल्य तिर्नुपर्‍यो ।
सञ्चार माध्यम अनुसार ओली सरकारका मन्त्री र कर्मचारी हाकिमकै तजबिजमा कालो बजारी हुने गरेको छ । अतः खड्ग ओलीलाई इतिहासकै कलंकित कालो बजारी र भ्रष्टाचारीको मुखिया घोषित गरिएको छ ।
चीन सरकारसँग गरिएको भनिएका सम्झौतामा पोखराको विमानस्थल बाहेक अरु कुनै सम्झौताको व्यवहारिक औचित्य छैन । पोखरा विमानस्थल पनि तत्कालीन माओवादी सरकारकै पहलमा अघि बढेको र यसपटक हस्ताक्षरसम्म भएको योजना हो ।
पहाडिया नेपालीहरु सन् १९६२ कै मानसिकतामा छन् । जुनबेला चीन-भारतवीच सीमाना युद्ध चर्केको थियो । साथसाथै त्यसमा वैचारिक राजनैतिक युद्ध पनि अन्तरनिहित थियो । त्यसबेला सामन्ती महेन्द्रले चीन-भारतमध्ये एकलाई अर्काको त्रास देखाएर केटाकेटी खेल खेल्दथे ।
जब भारतीय अघोषित नाकाबन्दी सुरु भयो, तब सामाजिक सञ्जालहरुमा चीनबाट इन्धनको ओइरो लाग्ने विकल्पका प्रतिकृयाहरु छाए ।

राष्ट्रिय समस्याहरुको अग्रगामी समाधान दिन आाट गर्दछन् भने उपेन्द्र यादव र विजय गच्छदारको नेतृत्वमा पनि राष्ट्रिय सरकार हुन सक्छ

परन्तु १२५ करोड जनसंख्या भएको भारतसँग चीनले बाषिर्क एक खर्ब डलरको तहमा ब्यापार गर्ने सम्झौता गरेको छ, भने नेपाली जनसंख्या कति छ ? चीन आफ्नो दौडमा ब्यापारिक अर्थतन्त्र मार्फत २१ औं सताब्दीको विश्व विजेता बन्न चाहन्छ । आफ्ना १३ अन्तराष्ट्रिय छिमेकीमध्ये तिब्बतको कारण मात्र उसले नेपाललाई प्राथमिकतामा राखेको बुझ्न सकिन्छ ।
अतः सूचना र संचार, विज्ञान र प्रविधिले दुनियाँलाई अति केन्द्रीकरण गरिरहेको युगमा नेपाली शासकवर्ग, बुद्धिजीवी र नागरिकहरु आफ्नो राष्ट्रिय हितमा दृढ रहँदै चीन-भारत दुवै छिमेकीसँग सन्तुलित व्यवहार गर्न सक्षम बन्नुपर्छ । ‘आफ्नो थैलोको मुख बलियो बाँध्नु, साथीलाई चोर नलगाउनु’ भन्ने नेपाली उखान यहाँ महत्वपूर्ण छ ।
आफ्नो खुट्टामा उभिने र स्वदेशी परिश्रमले स्वाधीन राष्ट्रिय अर्थतन्त्र निर्माणको वातावरणवाहेक नेपालीका हितमा अरु हुनै सक्दैन । अतः चीन भ्रमणपछि ओलीको सरकार बलियो बनेको भन्ने अभिव्यक्तिले स्वतः हावा खाएको छ ।
विकल्पमा, एमाओवादीले यस हदका खड्ग ओली नेतृत्वको सरकारलाई दिएको समर्थन तत्काल फिर्ता गरेर यो शान्ति सम्झौता विरोधी, माओवादी आन्दोलनको चिहान खन्न उद्धत सरकार यथाशीघ्र विघटन गर्नुपर्छ ।
त्यसपछि प्रचण्ड नेतृत्वमा राष्ट्रिय सरकार एक विकल्प हो । शान्ति सम्झौता र संविधान कार्यान्वयन तथा थारु-मधेसी लगायत आन्दोलनकारीको अग्रगामी माग सम्बोधन गर्न व्यवहारिक अग्रसरता देखाए शेरबहादुर देउवा पनि स्वभाविक विकल्प हुन् ।
अन्तमा, यावत राष्ट्रिय समस्याहरुको अग्रगामी समाधान दिन आँट गर्दछन् भने उपेन्द्र यादव र विजय गच्छदारको नेतृत्वमा पनि राष्ट्रिय सरकार हुन सक्छ । यदि माओवादीले समर्थन फिर्ता लिएर खड्ग ओली सरकार ढलेपछि एमाले प्रतिपक्षमै धकेलिन्छ भने पनि अबको परिस्थितिमा माओवादीका लागि आपति हुँदैन ।
(लेखक एमाओवादीका स्थायी समिति सदस्य हुन् )

﻿राजविराज, १ मंसिर । सप्तरी र सिरहामा बुधबार भएको सवारी दुर्घटनामा एक जनाको मृत्यु भएको छ भने अन्य दुई जना घाइते भएका छन् ।
सप्तरीको खोजपुर–८ मा बा.६ च.२०४६ नम्बरको हाइलेक्स गाडीले को २४ प ६२६७ नम्बरको मोटरसाइकललाई ठक्कर दिँदा मोटरसाइकल चालक मोरङ अमरदह–९ का २८ बर्षिय तिलचन गनगाईको मृत्यु भएको छ । विहान ६.४५ बजे ठक्करबाट गम्भिर घाइते भएका गनगाईको उपचारकालागि लैजाने क्रममा मृत्यु भएको हो ।
दुर्घटनामा हाइलेक्स चालक काठमाण्डौ बल्खुका ४५ बर्षिय ईन्द्र बहादुर कट्वालसमेत गम्भिर घाइते भएका छन् । घाइते कट्वाललाई उपचारकोलागी राउ स्मारक अस्पताल लहान लगिएकोमा उपचार हुन नसकेपछी थप उपचारकोलागि काठमाण्डौ लगिएको पूर्व क्षेत्रीय प्रहरी कार्यालय विराटनगरले जनाएको छ ।
यसैगरी सिरहाको लहान–३ मा पश्चिमबाट पूर्वतर्फ आउँदै गरेको ना.५ ख. १४४० नम्बरको बसको ठक्करबाट भारत दरभंङ्गा घर भई लहान स्थित आँखा अस्पताल उपचारार्थ ६० बर्षिय सुकदेव सहनी घाइते भएका छन् । घाइते सुकदेवको लहान स्थित राउ स्मारक अस्पताल लहानमा उपचार भइरहेको छ भने ठक्कर दिने बसका चालकलाई इलाका प्रहरी कार्यालय कडरबोनाले नियन्त्रणमा लिएको छ ।

﻿१ चैत, काठमाडौं । सर्वोच्च अदालतले ११ न्यायाधीश नियुक्तिको सिफारिस गर्ने न्यायपरिषदको निर्णयलाई बैधानिक ठहर्‍याएको छ । सो सिफारिस फिर्ता गर्ने सभामुख ओनसरी घर्तीको कदम संविधानसम्मत नभएको अदालतको ठहर छ ।
गत फागुन १८ गते न्यायपरिषदले सर्वोच्च अदालतका ११ न्यायाधीश नियुक्त गर्ने प्रस्ताव गर्दै सुनुवाइका लागि संसद सचिवालयमा पठाएको थियो । सो प्रस्ताव सभामुख घर्तीले फागुन २३ गते फिर्ता पठाएपछि सभामुख घर्तीकोे कदमविरुद्ध ज्योति बानियाँले सर्वोच्च अदालतमा रिट दायर गरेका थिए ।
बानियाँको रिटमाथि सोमबार सुनुवाइ गर्दै न्यायाधीश जगदीश शर्मा पौडेलको एकल इजलासले भनेको छ- ‘न्यायपरिषदको न्यायाधीश सिफारिस गर्ने निर्णय संविधानसम्मत नै देखिएको छ । संविधानको धारा १५३ बमोजिम न्यायपरिषद क्रियाशील रहेको र न्यायपरिषद ऐन ०४७ को दफा १३(५) अनुसार ३ जना सदस्यबाट गरिएको सिफारिस कानूनसम्मत नै देखिएको छ ।’
अदालतको आदेशमा भनिएको छ- ‘सभामुखले फिर्ता पठाउन गरेको निर्णयमा कुनै संविधान र कानूनसम्मत आधार पेश हुन नसकेकोले परिषदको न्यायाधीश सिफारिस गर्ने निर्णयमा प्रतिकूल असर पर्ने कुनै काम नगर्नू । सिफारिस भएका व्यक्तिहरुको संसदीय सुनुवाइ प्रक्रिया अगाडि बढाउनू ।’
सभामुख घर्तीको कदमविरुद्ध परेको रिटमा बरिष्ठ अधिवक्ता विश्वकान्त मैनाली, शम्भु थापा र लक्ष्मीबहादुर निरालाले बहस गरेका थिए । त्यसैगरी अधिवक्ता टीकाराम भट्टराई, चन्द्रकान्त ज्ञवाली, वालकृष्ण ढकाल र रिट निवेदन ज्योति बानियाँलेसमेत बहस गरेका थिए ।

﻿५ माघ, काठमाडौं । उपप्रधान एवम महिला बालबालिका तथा समाज कल्याणमन्त्री सीपी मैनालीले राष्ट्रियता र राष्ट्रिय स्वाधिनताको रक्षाको सवालमा सरकार सफल भएको दावी गरेका छन् ।
रिपोर्टर्स क्लब नेपालले मंगलबार आयोजना गरेको साक्षात्कारमा उनले नाकाबन्दी र मधेस समस्या पुरानै सरकारको उत्तरदायित्वको रुपमा अहिले आएकाले यसलाई लिएर सरकारको काम कारवाहीको मूल्यांकन गर्न नमिल्ने बताए । सरकार अहिलेका समस्या समाधानमा सहि दिशामा प्रयत्नहरु अगाडि बढाइरहेको बताए ।
साक्षात्कारमा उपप्रधानमन्त्री मैनालीले भने, ‘विगतमा हामीले ब्यापार र पारवहनमा एकमुखे हुँदाको शिक्षा लिएनौं । सरकारले भारतसँग सम्बन्ध नर्मल गर्दै ब्यापार विविधिकरण गर्छौं । राष्ट्रियताको सवालमा घुडा टेकेनौं, आपूर्ति सहज बनाउन लागेका छौं ।’
उनले सय दिनमा सयमा केही कमजोरी भएको स्विकार्दै कालाबजारी र मुनाफाखोरीलाई नियन्त्रण गर्न नसकेको बताए । उपप्रधानमन्त्री मैनालीले पेट्रोलियम पदार्थको बाहिर समाचार आए जस्तो अपाूर्ति बढी भए पनि सहज नहुनु अपराधीकरण भएको भन्दै मुनाफाखोरीलाई दण्डित गर्ने प्रतिबद्धता ब्यक्त गरे ।
उपप्रधानमन्त्री मैनालीले मधेसी दलहरु मधेस केन्द्रीत नभई आत्म केन्द्रित भएकोले मुलुकमा राजनीतिक अस्थिरता उत्पन्न भएको भन्दै हिमाल हिमालको प्रदेश सम्भव छैन भने तराई तराईको प्रदेश पनि नहुने स्पष्ट पारे ।
उनले मधेसी दलहरुले सीमांकन गर्ने संयन्त्रको कार्यादेशलाई अनुसूचीमा राख्न नसकिने र मधेसमा दुई प्रदेश पनि हुन नसक्ने भन्दै छिमेकी मुलुकसँगको असंलग्न र तटस्थ परराष्ट्र नीति अनुसारकै पाँच विकास क्षेत्रलाई पाँच प्रदेश बनाउँदा राम्रो हुने तर्क गरे ।
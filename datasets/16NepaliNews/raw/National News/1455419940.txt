
﻿ तुक रुम्बा, टोफल शिक्षक
टोफलको पूरा रूप टेस्टिङ अफ इंग्लिस एज फरेन ल्यांग्वेज हो । सामान्यतया टोफल अमेरिकामा पढ्न चाहने अंग्रेजी भाषा नबोल्ने देशका विद्यार्थीले दिने परीक्षा हो । अमेरिकाका सबै कलेजमा अंग्रेजी भाषामा मात्र पढाइ हुने भएकाले टोफल पास गरेका विद्यार्थीलाई मात्र कलेजले भर्ना लिन्छ । अंग्रेजी भाषा नबोल्ने देशका विद्यार्थीले अमेरिकी कलेजमा पढ्न सजिलो होस् भनेर टोफलको व्यवस्था गरिएको हो ।
टोफलमा राम्रो अंक नल्याएका विद्यार्थीलाई अमेरेकी कलेजमा पढ्न अत्यन्तै गाह्रो हुन्छ । यस्तो खालको व्यवस्था पछिल्लो समय क्यानडा, अस्ट्रेलिया, न्युजिल्यान्डलगायतका देशले पनि गरेका छन् ।
अंग्रेजी भाषा राम्रो भएको विद्यार्थीले एक महिनामा टोफल पास गर्न सक्छ । अंग्रेजी भाषा त्यति राम्रो नभएको विद्यार्थीलाई भने ३ महिनाभन्दा धेरै समय लाग्न सक्छ । टोफल पढ्न ८ हजारदेखि १२ हजार रुपैयाँसम्म लाग्छ । टोफलमा मुख्य रूपमा रिडिङ, लिसनिङ, स्पिकिङ र राइटिङ सिकाइन्छ । सबै विषयको जम्मा पूर्णांक १ सय २० अंकको हुन्छ । रिडिङका लागि १ घन्टाको समय निर्धारण गरेको हुन्छ । जसमा ३ देखि ५ वटासम्म प्यासेज पढ्न लगाइन्छ । त्यसमा जम्मा ३० स्कोरको माक्स हुन्छ । त्यसैगरी, लिसनिङका लागि २ जना व्यक्तिबीच कुराकानी गर्न लगाइन्छ । ती दुईजना व्यक्तिले ४ देखि ६ वटासम्म लेक्चर सुनाउने गर्दछन् । त्यसैगरी, विद्यार्थीलाई ३१ देखि ३९ सम्म क्रस प्रश्न सोध्ने गर्दछन् । त्यसमा एक घन्टाको समयमा ३० अंक ल्याउनुपर्छ । राइटिङका लागि केही प्यासेज लेख्न लगाइन्छ । राइटिङका लागि ५ मिनेटको लेक्चर र २० मिनेटको निबन्ध लेख्न लगाइन्छ । सबै लेक्चर र निबन्ध लेखनबाट जम्मा ३० अंक ल्याउनुपर्ने हुन्छ । स्नातक पढ्न जाने विद्यार्थीले १ सय २० पूर्णाङ्क न्यूनतम ८० अंक ल्याउनुपर्छ । त्यसैगरी, स्नातकोत्तर तह पढ्न जाने विद्यार्थीले १ सय २० पूर्णाङ्कमा ९० अंक ल्याउनुपर्छ । यी सबै टेस्ट एकैदिनमा पूरा गर्नुपर्छ । टोफलको परीक्षा एजुकेसन टेस्टिङ सर्भिसले निर्धारण गरेका सेन्टरमा गई दिनुपर्छ । जसका लागि राजधानीमा विभिन्न १२ इटिएस सेन्टर रहेका छन् ।

﻿नयाँ पत्रिकासिन्धुपाल्चोक, २८ वैशाख
मध्यभोटेकोसी जलविद्युत् आयोजनाका प्रमुख सुनीलकुमार लामामाथि आइतबार हातपात भएको छ । कांग्रेस क्षेत्रीय सभापति बालकृष्ण बस्नेतको नेतृत्वमा रहेको समूहले लामामाथि हातपात गरेको हो ।
भूकम्पले क्षतिग्रस्त १०२ मेघावाटको सो आयोजनाको काम भर्खर सुरु भएको वेला प्रमुखमाथि हातपात भएपछि निर्माणमा रहेका कर्मचारी त्रसित छन् । ‘काठमाडौंबाट आयोजनास्थल आउँदै गर्दा बाह्रबिसेको पुलबजारमा आएपछि ममाथि हातपात भयो,’ लामाले भने । लामा सवार जिपलाई पुलमा रोकेर क्षेत्रीय सभापति बस्नेत र नेविसंघ जिल्ला नेता युधीर पौडेलले ‘तपाईंसँग काम छ’ भन्दै अपहरण शैलीमा बजारबाट अन्यत्र लगी कुटपिट गरेको उनले बताए ।
परिस्थिति तनावपूर्ण बनेपछि लामाका सहयोगी इलाका प्रहरी कार्यालय बाह्रबिसे पुगी घटनाबारे जानकारी दिएका थिए । खबर पाएपछि तत्काल घटनास्थल पुगेको प्रहरीले लामाको सुरक्षा गरी चौकी पुर्‍याएको थियो । तर, कांग्रेसको दबाबमा परेर प्रहरीले घटना लुकाउने प्रयास गरेको पीडित पक्षको गुनासो छ ।
‘ममाथि सार्वजनिकस्थलमा हातपात भएपछि उनीहरूलाई कस्तो उजुरी दर्ता गर्ने भन्नेबारे प्रबुद्ध व्यक्तिसँग परामर्श गरिरहेको छु,’ उनले भने । इलाका प्रहरी कार्यालय बाह्रबिसेका प्रहरी निरीक्षक राजु पाण्डेले घटनासम्बन्धमा दुवै पक्षसँग छलफल गरिएको बताए । तर, कांग्रेसका नेताले इन्स्पेक्टर पाण्डेलाई उजुरी दर्ता नगर्न चर्को दबाब दिएको बताइएको छ ।
कम्पनीले कर्मचारी नियुक्ति गर्दा दलीय भागबन्डामा गरेको र सोबारे चित्त नबुझेकाले परिस्थिति त्यस्तो बनेको नेविसंघ नेता पौडेलले स्वीकार गरे । ‘आयोजनामा कर्मचारी नियुक्ति गर्दा एमाले र एमाओवादीकालाई प्राथमिकता दिएपछि हामीले उनलाई चेतावनी दिएका हौँ,’ उनले भने ।

﻿काठमाडौं, २० माघ - प्रधानमन्त्री सुशील कोइरालाले एमाओवादीको आन्दोलनको डर, धाक, धम्की र घुर्कीसँग डराएर संविधान निर्माण प्रक्रिया कुनै पनि हालतमा नरोकिने बताएका छन् । संविधान जारी गर्न दबाब दिने उद्देश्यले रिपोर्टर्स क्लब नेपालका तर्फबाट अध्यक्ष ऋषि धमलाले बुझाएको ज्ञापनपत्र बुझेपछिप्रधानमन्त्री कोइरालाले प्रक्रिया रोक्ने हैसियत आफूसँग पनि नभएको स्पष्ट पारे ।  संविधान लेखनमा उत्पन्न गरिएका अवरोधहरु सर्वत्र आलोचित र अस्वीकृत भइसकेका छन् । सहमति पनि नगर्ने सहमतिमा आउन आग्रह गर्दा घुर्की देखाउने ?  कोइरालाले कडा शब्दमा भने, वार्ताका लागि मैले लचिलो भएर पार्टीभन्दा माथि उठेर देशको प्रधानमन्त्रीका नाताले गेट क्र्यास गरी प्रचण्डजीकहाँ गएँ । तर,  उहाँले प्रश्नावली समिति खारेज गर्नुपर्ने सर्त राख्नुभयो ।

संविधान लेखन प्रक्रिया अगाडि बढिसक्यो । संविधान सभाले बनाएको प्रश्नावली निर्माण समिति रोक्ने म को हुँ ? प्रक्रिया संविधानसभाले शुरु गरेको हो, मैले होइन । मैले रोक्न सक्दिनँ । मलाई रोक्ने अधिकार पनि छैन । प्रचण्डजीले मसँग प्रश्नावली समिति खारेज गर्नुपर्छ भन्नुभयो । किन खारेज गर्ने ? म ससर्त वार्तामा बस्दिनँ । प्रक्रिया अगाडि बढिसक्यो । अब ससर्त वार्ता नहुने र प्रक्रियामा गएरै भएपनि संविधान जारी गरेरै छाड्ने स्पष्ट कोइरालाले पारे । सहमतिको राजनीतिबाट म पछि हट्दिन । तर त्यसका लागि प्रक्रिया रोक्ने शर्त मान्न सकिँदैन,  वार्ताको सम्भावनाबारे सोधिएको प्रश्नमा प्रधानमन्त्रीले भने, उहाँहरु वार्तामा नआए कहाँ जाने ? आन्दोलनमा जाने ? द्वन्द्वमा जाने ? बन्दुक बोक्न जाने ? संविधानसभा छाडेर गए एमाओवादीलाई जनताले नै घेर्ने उनको भनाइ थियो ।उनले भने,  एमाओवादीले  संविधानसभा छाड्ने कुरा म कल्पना पनि गर्न सक्दिनँ ।उनीहरुको एजेन्डालाई जनताले साथ दिँदैनन् । जनताले आन्दोलन नभई संविधान चाहेका छन् । विकास र राजनीतिक स्थायित्व चाहेका छन् । 

सात वर्षसम्म सहमतिका नाममा समय खेर फालेकाले अब देश अनिर्णयको बन्दी बनिरहन नसक्ने प्रधानमन्त्रीले स्पष्ट पारे । संविधान निर्माण प्रक्रियामा गएर गल्ती भए नभएकोबारे जनतालाई सोध्न सुझाव दिए । माओवादीले उठाएको जातीय पहिचान र अधिकारका कुराहरु मिथ्या प्रचारमात्र रहेको टिप्पणी गरे । सामान्य नागरिकहरुलाई भड्काउने र देशलाई असहज स्थितिमा लानका लागि अनेकन हतकण्डा भइरहेको बताए । उनले भने, लोकतान्त्रिक, समावेशी, पहिचानको अधिकारसहितको जनचाहना अनुसारको संविधानको सुनिश्चितता म गर्छु । तपाईंहरु ढुक्क हुनुहोस् ऋषि धमलाजी अब मुलुकले संविधान पाएरै छाड्छ प्रक्रिया अगाडि बढिसकेको छ पछाडि फर्किन्न ।  प्रधानमन्त्री कोइरालाले सहमतिकोनाममा मुलुकलाई अन्यौलमा राख्न नसकिने भन्दै आफूहरुले मुलुक र जनतालाई संविधान दिएरै छाड्ने बताए । आफू पूर्व प्रधानमन्त्री गिरिजाप्रसाद कोइरालाले भन्ने गरेको सहमति, सहकार्य र एकताको पक्षमा अडिग रहेको स्मरण गराउँदै सहमतिका नाममा मुलुक अनन्तकालसम्म अनिर्णयको बन्धक बन्न नहुने बताए ।

आम नेपाली जनता संविधान जतिसक्दो छिटो जारी होस् भन्ने पक्षमा रहेको भन्दै शान्ति र स्थायित्वका विरोधीहरु आफै समाप्त हुने बताए । उनले भने, जनता शान्ति, स्थायित्व र विकासको पक्षमा भएकाले जनचाहना पूरा गर्ने उत्तरदायित्वबाट कसैलाई टाढा नभाग्न आग्रह गर्छु । देशभित्र विदेशी लगानी ओइरिने ढोका खुल्दै गएकाले शान्ति र स्थायित्वको दिशामा जिम्मेवार बन्न एमाओवादीलाई आग्रह गरे । उनले भने, नेपाललाई स्वर्ग बनाउने विश्वको चाहना छ । तर आज हामी फेरि आन्दोलनको कुरा गर्ने ?नेपाल विकसित होस् भन्ने चिन्ता हामीलाई भन्दा विदेशीलाई बढी देखिएको उल्लेख गरे । विदेशी हस्तक्षेपबारे सोधिएको प्रश्नमा नेपालीहरु आफ्नो निर्णय आफै गर्न सक्षम रहेको र विदेशी मित्रहरुको सहयोग र सुझावका लागि धन्यवाद व्यक्त गर्नुभयो । विदेशीहरुले यो वा त्यो गर भन्न नमिल्ने बताए । उनले भने, विदेशी मित्रहरुले आफ्नो देश विधि, नियम र प्रक्रियामा गएको पनि हेर्नुप& यो । विश्वको सबैभन्दा पुरानो प्रजातान्त्रिक मुलुक बेलायतमा पनि सहमति नभए कसरी निर्णय गरिन्छ भन्ने कुरा सोध्नुहोस् ?  बेलायतमा पनि निर्णयमा जाँदा प्रक्रियामा गएर गरिने गरेको उल्लेख गरे । 

सहमतिमा आउन प्रधानमन्त्रीले माओवादी अध्यक्ष प्रचण्डलाई बारम्बार आग्रह गर्नुभयो । उनले भने , प्रचण्डजीलाई म भन्न चाहन्छु कि आन्दोलन छाडेर वार्ताको टेबुलमा आउनुहोस् र संविधान लेखन प्रक्रियामा सहभागी हुनुहोस् ।  विहान भएको सहमति दिउँसोको बैठकमा आउँदा भाँडिएको घटना स्मरण गराए । उनले भने, न्यायप्रणाली र निर्वाचन प्रणालीमा असहमतिका बीच पनि रिजर्भेसन राखी हामी लचक भएर सहमति गर्न तयार भएका थियौं । शासकीय स्वरुपको विषयमा एमाले पनि प्रत्यक्ष निर्वाचित प्रधानमन्त्री छाडेर संसदले निर्वाचित गर्ने प्रधानमन्त्रीय प्रणालीमा सहमतिमा आएको थियो ।  जातीय आधारमा प्रदेश नहुनेमा दृढता व्यक्त गर्दै प्रदेश बनेपछि त्यहींका जनतालाई निर्णय गर्न दिनुपर्ने बताए । संघीयताका बारेमा पछि टुंग्याउने गरी अरु मिलेका विषयमा सहमतिमा जाऔं भन्दा पनि नमानेको खुलासा गरे ।  मधेशी जनअधिकार फोरम लोकतान्त्रिकका अध्यक्ष विजयकुमार गच्छेदारले ल्याएको प्रस्तावलाई समेत आफूहरुले सकारात्मक भन्यौं तर उहाँले मोर्चाभित्रै हप्कीदप्की खानुभयो,  कोइरालाले भने । आफूहरु धम्की दिने नभई सहमतिका लागि सक्रिय रहेको बताए ।  

 हामीले सहमतिका लागि सात वर्ष कु-यौं अब कति कुर्ने ?  उनले भने, अब सहमतिको नाममा समय खेर फाल्न सकिदैन ।  एमाओवादी सहमति पनि नगर्ने र सहमतिका लागि माहोल बनाउनेतर्फ जिम्मेवार नहुने व्यवहार देखाइरहेको भन्दै आलोचना गरे । माओवादी गतिविधिप्रति शंका व्यक्त गर्दै देशलाई असहजतामा पु& याउने गतिविधि त्याग्न आग्रह गरे । सहमतिका लागि आफू सधै तयार भएको तर त्यसका लागि देशलाई दूरगामी असर पार्ने गलत प्रस्ताव मान्न नसकिने बताए । आफू हदैसम्म लचक भएको दोहो-याउँदै एकपछि अर्को बहाना निकालेर अवरोध निकाल्ने व्यवहारको आलोचना गरे । शान्ति प्रक्रियाको विगत स्मरण गराउँदै सबै प्रकारका अवरोध अन्त गरेर जान सकिने उल्लेख गरे । उनले भने,  हिजो पो राजा बाधक थिए ? राणाहरु बाधक थिए ? अब को बाधक छ ?  सबै मिलेर शान्ति प्रक्रियाको वर्तमान अवस्थासम्म आइपुगेको भन्दै अझैपनि सहमतिको सम्भावना अन्त नभइसकेको बताए ।

सहमतिमा आउनसक्ने अवरोध सबै मिलेर पन्छाउनुपर्नेमा प्रधानमन्त्रीको जोड थियो । जनआन्दोलनका उपलब्धिको रक्षा गर्दै थप उपलब्धि हासिल गर्नुपर्ने बताए । उनले भने, जनआन्दोलनको उपलब्धि खेलाँची होइन ।  देशमा गरिबी र अस्थिरता अन्तका लागि सहमतिमा आउनुको विकल्प नभएको बताए । माओवादी वार्ताको टेबुलमा आएर सहमति खोज्नेमा विश्वस्त रहेको प्रधानमन्त्रीको भनाई थियो । रिपोटर्स क्लब नेपालका अध्यक्ष ऋषि धमलालो तत्काल सहमति, सहकार्य र एकता गर भनेर बुझाएको ज्ञापनपत्र बुझ्दै प्रधानमन्त्री कोइरालाले सहमतिको नाममा मुलुकलाई अनन्त कालसम्म बन्धक बनाएर राख्न नमिल्ने भन्दै आफूहरुले जसरी भएपनि मुलुक र जनतालाई संविधान दिएरै छाड्ने बताए ।

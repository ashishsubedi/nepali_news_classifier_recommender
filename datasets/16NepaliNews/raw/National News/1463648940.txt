
﻿अमेरिका
यस सूचीको सबैभन्दा माथिल्लो स्थानमा अमेरिका रहेको छ । विश्वका उत्कृष्ट एक सय विश्वविद्यालयमध्ये अमेरिकामा मात्र ३० वटा रहेको क्युएस वर्ड ग्रान्ड स्कुल टुर इभेन्टलाई उद्धृत गर्दै टेलिग्राफले लेखेको छ । अमेरिकाका विश्वविद्यालयहरूमध्ये पनि म्यासाच्युसेट्स इन्स्टिच्युट अफ टेक्नोलोजी सबैभन्दा अग्र स्थानमा छ । पहुँच, बलियो शैक्षिक प्रणाली, छात्रवृत्ति र आर्थिक रूपमा बलियो विश्वविद्यालयका रूपमा अमेरिका पहिलो स्थानमा छ ।
बेलायत
उत्कृष्ट उच्च शिक्षाका लागि गरिएको सूचीमा बेलायत दोस्रो स्थानमा रहेको छ । विश्वका एक सय उत्कृष्टमध्ये १८ वटा विश्वविद्यालय यस मुलुकमा रहेका छन् । यहाँको क्याम्ब्रिज युनिभर्सिटी समग्रमा विश्वको तेस्रो स्थानमा रहेको छ ।
जर्मनी
उत्कृष्ट एक सय विश्वविद्यालयमध्ये जर्मनीका चार विश्वविद्यालय परे पनि जर्मनी भने समग्रमा उत्कृष्ट विश्वविद्यालयका लागि तेस्रो स्थानमा परेको छ । सबैभन्दा माथिल्लो स्थानमा टेक्निस युनिभर्सिटट मन्चेन रहेको छ । यस देशको शुल्क प्रणाली आकर्षक मानिन्छ ।
अस्ट्रेलिया
विश्वका उत्कृष्ट एक सय विश्वविद्यालयमध्ये यस मुलुकमा सातवटा रहेका छन् । अस्ट्रेलिया उत्कृष्ट विश्वविद्यालय भएको मुलुकमध्ये माथिल्लो पाँच स्थानमा पर्न सफल छ । यहाँको सबैभन्दा उत्कृष्ट विश्वविद्यालय द अस्ट्रेलियन नेसनल युनिभर्सिटी हो । अन्तर्राष्ट्रिय संकाय र उच्च शैक्षिक छविका लागि अस्ट्रेलिया परिचित छ ।
क्यानडा
क्यानडामा विश्वकै उत्कृष्ट ५० मध्ये तीनवटा विश्वविद्यालय रहेका छन् । यससँगै क्यानडा विश्वका उत्कृष्ट विश्वविद्यालय रहने मुलुकको पाँचौँ स्थानमा परेको छ । एमसिगिल युनिभर्सिटी, युनिभर्सिटी अफ टोरान्टो र युनिभर्सिटी अफ ब्रिटिस कोलम्बिया यहाँका सबैभन्दा उत्कृष्ट विश्वविद्यालय हुन् । क्यानडालाई अमेरिकाको तुलनामा सस्तो शैक्षिक गन्तव्यको रूपमा लिइन्छ ।
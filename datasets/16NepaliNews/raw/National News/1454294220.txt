
﻿नयाँ पत्रिकाकाठमाडौं, माघ १८ 
महाधिवेशन रोक्न एमालेको पत्र
नेपाल निजामती कर्मचारी संगठनको महाधिवेशन रोक्न माउ पार्टी एमालेले पत्र पठाएपछि संगठनमा तीव्र विवाद देखिएको छ । संगठनको महाधिवेशन २७ देखि २९ फागुनमा नेपालगन्जमा हुँदै थियो ।
एमाले सचिवालयका तर्फबाट सचिव प्रदीप ज्ञवालीले पेसागत महासंघ र नेपाल निजामती कर्मचारी संगठनलाई महाधिवेशन रोक्न आइतबार पत्राचार गरेका छन् । पार्टीले पत्र पठाएरै महाधिवेशन रोक्न निर्देशन दिएपछि संगठनमा विवाद देखिएको हो ।
निर्देशनबारे पदाधिकारीमा मतभेद
संगठनका केही पदाधिकारी भने पार्टीले संगठनमा ठाडो हस्तक्षेप गरेको भन्दै महाधिवेशन नरोक्ने पक्षमा छन् । अध्यक्ष पुण्यप्रसाद ढकाल र महासचिव मोहनकुमार घिमिरे समूहबीच महाधिवेशन रोक्ने/नरोक्ने भन्नेमा विवाद छ ।
अध्यक्ष र महासचिवका दुईखाले मत
अध्यक्ष ढकालको समूह पार्टीको निर्देशनबमोजिम महाधिवेशन रोकेर आधिकारिक ट्रेड युनियनको निर्वाचनमा भाग लिनुपर्ने पक्षमा छ । महासचिव घिमिरे समूह भने महाधिवेशन गरेर नयाँ ऊर्जाका साथ ट्रेड युनियनको निर्वाचनमा जानुपर्ने बताइरहेको छ ।
आकस्मिक बैठकले कुनै निर्णय लिएन
एमाले सचिवालयबाट महाधिवेशन रोक्ने पत्र आएसँगै आइतबार संगठनको सचिवालय बैठक बसेको थियो । बैठकले ठोस निर्णय गर्न भने सकेन । सचिवालयले २९ माघमा केन्द्रीय कमिटीको बैठक बोलाएको छ ।
अध्यक्ष ढकालले नयाँ पत्रिकासँग कुरा गर्दै पार्टी र पेसागत महासंघको निर्देशनअनुसार अधिवेशन स्थगित हुने बताए । तर, महासचिव घिमिरेले भने यस विषयमा केन्द्रीय कमिटीले निर्णय लिने जानकारी दिए । ‘पार्टीले भन्दैमा हाम्रो महाधिवेशन स्थगित हुँदैन,’ उनले भने, ‘केन्द्रीय कमिटीले गर्ने निर्णय नै अन्तिम र सर्वोपरि हुन्छ।’
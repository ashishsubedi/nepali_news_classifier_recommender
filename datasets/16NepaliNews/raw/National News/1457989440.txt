
﻿राजविराज, १ चैत्र । देशमा शान्ति तथा मानव कल्याणको कामना गर्दै सप्तरीको जमुनी मधेपुरा–२ मा मङ्गलवारदेखि नौ कुण्डीय विष्णु महायज्ञ हुने भएको छ ।
महायज्ञको पूर्व सन्ध्यामा सोमवार बृहत कलश यात्रा समेत आयोजना गरियो । जमुनी मधेपुरासहित छिमेकी गाउँहरुबाट हज्जारौं महिलाको सहभागितामा घोडदह नदीको जल भरेर सदरमुकाम राजविराजसम्म परिक्रमा गरिएको छ ।
पंडित रामनारायण रमण शास्त्री यज्ञाचार्य रहेको उक्त महायज्ञमा भारतको अयोध्यालगायत स्थानहरुबाट आचार्य तथा बेदाचार्यबाट प्रवचन कार्यक्रम हुने आयोजक समितिका अध्यक्ष भवेन्द्र प्रसाद यादवले जानकारी दिएका छन् । उक्त महायज्ञमा भगवानको ५२ अवतारको मूर्ती तथा हनुमानको २५ फिटको मूर्ती निर्माण गरिएको उनले बताए । महायज्ञ स्थलमा दैनिक रुपमा रामलीला, प्रवचनलगायतका कार्यक्रमहरु हुने आयोजक समितिका अध्यक्ष यादवले बताए । स्थानीय साधु हरि मैरता यादवको विशेष पहलमा महायज्ञ आयोजना गरिएको हो । 
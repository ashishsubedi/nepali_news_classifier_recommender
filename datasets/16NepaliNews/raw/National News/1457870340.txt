
﻿
मीनेन्द्र रिजाल, नेता 
मायाले बोलाउँदा मैले उनलाई ‘माया’ भन्छु, नत्र नाम बिगारेर- दुर्गी । उनले मलाई ‘पापा’ भन्छिन् । जिस्काउँदा मैले ‘बुढीमाउ’ भन्छु, उनले काले ।
पहिलो भेटमा त अनुहार नै मन परेको हो । त्यसपछि स्वभाव र गुण मन पराएँ । ०३६ सालमा हाम्रो भेट भयो, आजसम्म हाम्रो सम्बन्धमा कुनै दरार आएको छैन । यति लामो समय सँगै हुन रुपले मात्रै, बोली-व्यवहार, गुणले मात्रै पनि पुग्दै, मान्छेको सम्पूर्ण पर्सनालिटी नै जोडिन्छ, मानव जीवनको समस्य आयाम नै आउँछ ।
प्रेम-प्रंसग
पहिलो भेटमै म उनीप्रति आकषिर्त भएँ, त्यसअघि कुनै युवतीसँग त्यसरी एकाएक आकषिर्त भएको थिइनँ । पद्मकन्या क्याम्पसको निर्वाचनका लागि उम्मेदवार तय गर्ने बैठक थियो । बैठक बोलाउने जिम्मा मेरो पनि थियो, यो ०३६ सालको कुरा हो । त्यतिबेला म नेवि संघ केन्द्रीय सदस्य थिएँ, कीर्तिपुरमा मास्टर्स गर्दै थिएँ । बैठकका लागि टोली आयो, जसमा उनी थिइन् । बैठकमै परिचय भयो- नाम दुर्गा भट्टराई, पद्मकन्यामा आईए पढ्दै, घर बानेश्वर । उनी सदस्यका लागि चुनाव लड्दै रहिछिन् । मीना पाण्डेको नेतृत्वमा उनी चुनाव लडेकी हुन्, जितिन् ।
बैठकपछि चुनावी प्रयोजनका केही सामान ल क्याम्पसबाट पुतलीसडक लैजानुपर्ने थियो । मैले सामान ट्याक्सीमा लैजाँदै थिएँ । हाम्रो बाटो मिल्ने रहेछ । सामान पुतलीसडक पुर्याउनुपर्ने थियो, उनको घर बानेश्वर । तपाईं कहाँ पुग्ने भनेर सोधेँ । उनले भनिन्- बानेश्वर ।
‘ट्याक्सीमा सामान लिएर म पनि त्यतै जाँदै छु, जाउँ,’ पहिलो भेटमै मन परेकाले सायद उनीसँग नजिक हुने बाटो खोजेँ । उनले बाटो दिइन् भनौँ । पहिले सामान छाडेर उनलाई पुर्याउँदा एकोहोरो हुन्थ्यो, तर मैले पहिले उनलाई बानेश्वर पुर्याएँ । ट्याक्सीमा चुनाव र राजनीतिक कुरा भयो । दुवै विद्यार्थी राजनीतिमा भएकाले अन्य कुरा गर्न उपयुक्त हुँदैनथ्यो ।
‘बाहुन केटालाई बेहुली चाहियो’
जनकपुरमा नेवि संघको तेस्रो महाधिवेशन हुने भयो, उद्घाटन बीपी कोइरालाले गर्दै हुनुहुन्थ्यो । त्यसमा उनी पद्मकन्याबाट प्रतिनिधि भएर गएकी थिइन् । त्यो महाधिवेशनबाट विमलेन्द्र निधि सभापति र म उपसभापति भएँ । त्यहाँ पनि हाम्रो भेटघाट भो, त्यो भेटमा मेरो मन उनीप्रति अलि बढी नै गयो । मप्रति उनले पनि केही अभिरुचि देखाएजस्तो बुझेँ । तर प्रेमको कुरा अघि बढेन । मैले भन्न सकिरहेको थिइनँ ।
पद्मकन्या युनियनको पत्रिका निकाल्ने कुरा भयो । विज्ञापन खोज्ने विषयमा बैठक थियो- मीना पाण्डे, ज्योति प्याकुरेल, दुर्गा म लगायत थियौँ । मीना पाण्डे त्यतिबेला पद्मकन्याको सभापति हुनुहुन्थ्यो । पत्रिकाको जिम्मा दुर्गाको थियो । उनले मलाई विज्ञापन खोजिदिन भनिन् । मैले जिस्केर भनेँ, ‘मेरै विज्ञापन छाप्नु न त, एउटा बाहुन केटालाई बेहुली चाहिएको छ भनेर ।’ उनलाई लक्षित गरेर भनेको थिएँ, मेरो निसाना उनले बुझेजस्तो लाग्थ्यो मलाई ।
दलहरूलाई प्रतिबन्ध लगाइएको विरोधमा खुलामञ्चमा आमसभा थियो, जनमत संग्रहको प्रचारका लागि पनि त्यो सभा गरिएको थियो । सभाको मञ्चअगाडि ‘यु सेप’मा हामी थियौँ, उनी एउटा कुनामा र म अर्को । दुवैले थाहा पाउने गरी हाम्रो आँखा जुधिरह्यो । पछि मैले ‘यत्रो नेताको भाषण चलिरहेका बेला किन मलाई हेरेर डिस्ट्रब गरेको ?’ भनेँ । उनी केही बोलिनन् । तर, मैले मन पराउँछु भन्ने उनलाई परिसकेको थियो ।

प्रेम-प्रस्ताव
पद्मकन्या क्याम्पसमा नेतृ थिइन्, ज्योति प्याकुरेल, उनीसँग मैले तिहारको टीका लगाएको छु । दुर्गा र ज्योति असाध्यै मिल्ने । हाम्रो प्रेम सम्बन्ध बनाउन ज्योतिले अलि बढी भूमिका गरिन् । मैले दुर्गालाई मन पराएको ज्योतिलाई थाहा थियो । ज्योतिले मेरो कुरा उनलाई र उनको कुरा मलाई सुनाउन थालिन्, यसले हामीलाई निटक हुन सघायो । तर, एक-अर्कालाई भन्न सकिरहेका थिएनौँ ।
भेटेर भन्ने वातावरण ज्योतिले गराइन् । भोटेबहालको एउटा साथीको कोठामा हामी तीनजना भेट भयौँ । हामी दुईबीच केहीबेर छुट्टै कुरा भयो । ‘म तिमीलाई मन पराउँछु । तिम्रो स्वभाव, गुण, रुप मलाई मन पर्छ,’ मैले यस्तै केही भनेँ । उनी हाँसिन् । त्यो हाँसोलाई मैले स्वीकारोक्तिका रुपमा बुझेँ ।

साथीदेखि बीपी कोइरालासम्मलाई हाम्रो सम्बन्धबारे थाहा थियो । काठमाडौंबाहिर गएका बेला मैले उनका लागि चिठी लेखेर छाड्थेँ । मैले लेखेका केही चिठी उनीसँग अझै पनि छन् ।

म नेवि संघको उपाध्यक्ष, उनी उदाउँदी विद्यार्थी नेतृ, त्यसैले हामी बाहिर घुम्न जान मिल्दैनथ्यो । संघको मिटिङ पर्यो भने, यसो चिया खाने बहानामा भेट्थ्यौँ, त्यही धेरै हुन्थ्यो । यति हुँदा पनि हाम्रो सम्बन्धबारे चर्चा हुन थालिसकेको थियो । मेरा साथीदेखि बीपी कोइरालासम्मलाई हाम्रो सम्बन्धबारे थाहा थियो । काठमाडौंबाहिर गएका बेला मैले उनका लागि चिठी लेखेर छाड्थेँ । मैले लेखेका केही चिठी उनीसँग अझै पनि छन् ।
बीपीलाई देखेपछि 
हाम्रो पुर्खाको थलो धनकुटा हो, पछि धरान बसाइँ सर्यो । धरानबाट विराटनगर सर्यो, ०२२ सालमा । म धरानमा जन्मे, ०१४ सालमा । तीन कक्षासम्म धनकुटामै पढेँ । चार कक्षादेखि विराटनगरको जनता हाई स्कुलमा पढेँ । कक्षाको फस्र्ट ब्वाई थिएँ ।
सम्पन्न परिवारको हुँ, हाम्रो प्रशस्त जमिन थियो, बुवाहरु जमिनदार नै भनौँ । मैले बाल्यकाल र अहिलेसम्म अभावको जीवन बाँचेको छैन ।
बीपी जेलबाट छुट्नुभयो, ०२५ सालमा । त्यतिखेर मेरो परिवारले बीबीसी हिन्दी सेवा सुन्थ्यो । परिवारमा बीपी जेलबाट छुटेको र लगत्तै विराटनगर आउन लागेको चर्चा भयो । हाम्रा नाता महाप्रसाद रिजाल र चिरञ्जीवी रिजाल राजनीतिमा सक्रिय हुनुहुन्थ्यो । चिरञ्जीवी रिजाल ०१६ सालमा बडाहाकिम हुनुहुन्थ्यो ।
उहाँहरूले बीपीलाई स्वागतका लागि घडाहरू, ध्वजाहरू, झन्डाहरू तयार गर्दै हुनुहुन्थ्यो, विराटनगर बर्घाछी चोकमा, यो मेरो घरदेखि नजिकै छ । मैले पनि त्यहाँ गएर काम गर्न थालेँ । सबै बीपीलाई लिन एयरपोर्ट जाने भए, म पनि गएँ । बीपी ठूलो मान्छे भन्ने मेरो मनमा परिसकेको थियो । उहाँलाई देखेपछि म पनि कांग्रेस हुँ भन्ने लाग्यो । केटाकेटी न थिएँ, ‘म कांग्रेस हो’ भन्दै हिँड्थेँ ।
त्यतिबेला विद्यार्थीको चुनाव हुन्थ्यो स्कुलमा, ६ कक्षादेखि चुनाव लडेको हुँ, जतिबेला म १२ वर्षको थिएँ । पहिलोपटक चुनाव लड्दा नेवि संघ बनिसकेको थिएन, हाम्रो प्रजातन्त्रवादी समूह थियो, कम्युनिस्टहरूको अखिल ।
उनको पृष्ठभूमि
उनको पुख्र्यौली घर बानेश्वर । उनको बुवा घरेलु उद्योगमा काम गर्नुहुन्थ्यो । उनका माइती बानेश्वरमा प्रतिष्ठा भएका भट्टराईहरू हुन् । मेरो परिवारले कांग्रेसप्रति सहानुभूति त राख्थ्यो, सक्रिय राजनीतिमा थिएन । तर, उनको परिवार राजनीतिमा बढी सक्रिय थियो, प्रजातान्त्रिक आन्दोलनसँग जोडिएर  । उनका दाइहरू -काकाका छोरा) हरिबोल भट्टराई, मनमोहन भट्टराई राजनीतिमा हुनुहुन्थ्यो ।
बिहे गर्दा उनले ब्याचलर गर्दै थिइन् । बिहेपछि मास्टर्स गरिन्, टीयुबाट समाजशास्त्रमा । त्यसपछि ट्राभल एन्ड टुरिजम म्यानेजमेन्टमा मास्टर्स गरिन्, न्युयोर्क विश्वविद्यालय अमेरिकाबाट ।
मेरो काठमाडौं यात्रा 
एसएलसी पास गरेपछि आइएस्सी पढ्न काठमाडौं आएँ । हामी तीन भाइ हौँ । मेरा दुई दिदीहरू, अहिले दुवै बेलायत हुनुहुन्छ । ठुल्दाजु महेन्द्र रिजाल त्यतिबेला वकिल भइसक्नुभएको थियो, अहिले उहाँ ७४ लाग्नुभयो । मेरो बुवाको देहावसान ०२८ सालमा भयो । त्यसपछि मलाई पढ्न र राजनीतिमा लाग्न दाजुहरूले स्वतन्त्र छाडिदिनुभयो । मेरो माइलो दाजु रमेश रिजाल, काठमाडौंमा इन्जिनियर हुनुहुन्थ्यो, दाजुसँगै काठमाडौं आएँ, तर अस्कल क्याम्पसमा भर्ना भएँ, त्यहीँको होस्टेलमा बसेँ ।
विद्यार्थी आन्दोलनमा भएकाले साइन्समा राम्रो गर्न सक्ने देखिनँ र पछि साइन्स छाडेर एमबिए पढेँ । हुन त, मैले बिएस्सीमा आफ्नो ब्याच टप गरेको छु । मलाई साइन्स पढ्नै गाह्रो हुने होइन, राजनीतिमा लागेपछि बढी समय दिनुपर्ने भएकाले एमबीए पढेँ ।
बिहे प्रसंग 
हाम्रो सम्बन्धको चर्चा भइसकेको थियो । हामी बिहे गर्ने निर्णयमा पुग्यौँ । मैले दाजुलाई भनेँ । माइला दाजुले दुर्गाको बुवासँग कुरा गर्नुभयो, कुरा छिन्नुभो । २५ वैशाख ०४० मा बिहे भयो । विराटनगरबाट मेरो परिवारलगायत थुप्रै नातागोता आउनुभएको थियो । बिहेकै लागि भनेर केही समयका लागि एउटा घर दिनुभएको थियो, कांग्रेस नेता डा. गंगा उप्रेतीले, जो पछि राष्ट्रियसभाको सदस्य पनि हुनुभयो । दुर्गालाई त्यही घरमा भित्र्याइयो ।
बिहेमा पूर्वप्रधानमन्त्री नगेन्द्रप्रसाद रिजाल, जो मेरो काका पर्नुहुन्छ, कृष्णप्रसाद, भट्टराई, गणेशमान सिंह, गिरिजाप्रसाद कोइराला आउनुभएको थियो । गणेशमान र गिरिजाबाबुको गाडी प्रयोग गरेका थियौँ । म नगेन्द्रबाबुको गाडीमा चढेको थिएँ । गाडी कसले चलाउने भन्ने भयो । प्रदीपकुमार श्रेष्ठ, जो मेरा साथी थिए, उनैले चलाए । उनी पछि उद्योग वाणिज्य महासंघको अध्यक्ष भए । अहिले पनि उनले म तिम्रो बिहेको ड्राइभर भनेर जिस्कन्छन् ।
अमेरिका यात्रा 
कमर्सबाट मास्टर्स गरेपछि, केही वर्ष नेपालमै पढाएँ । ०४१ सालमा जनप्रशासन क्याम्पस पढाउन सुरु गरेको हुँ, पछि टीयुमा पढाएँ ।
न्युयोर्क युनिभर्सिटी अमेरिकामा मास्टर्स पढ्न जान पाएँ, ०४४ सालमा, फुलब्राइट स्कलरसिपमा । बिजनेस एडमिनिस्ट्रेसनमा एमबीए गरेँ, पीएचडी गरेँ । त्यसपछि न्युयोर्क विश्वविद्यालयमै उपप्राध्यापकको रुपमा काम गरेँ ।
०४५ सालमा दुर्गालाई पनि अमेरिका झिकाएँ, डिपेन्डेन्ट भिसामा । म उपप्राध्यापक भएपछि त्यहाँ श्रीमतीले निःशुल्क पढ्न पाउने सुविधा थियो । दुर्गाले त्यही कोटामा पढिन् । उनले सुरुमा स्टोर्समा काम गरिन् । मास्टर्स सकेपछि ट्राभल एजेन्सीमा काम गरिन् ।
छोरी जन्मँदा उनको सुँडिनी भएँ 
हाम्रो एउटा छोरा र एउटी छोरी छिन् । छोरो प्रजन्य विराटनगरमा जन्मियो, ०४२ मा । त्यतिबेला मैले अमेरिका जान टोफल/जिम्याटको प्रिपिअर गरिरहेको थिएँ । त्यसैले छोरो जन्मदा म उनको साथमा भइनँ । विराननगरमा परिवार, आमाले नै उनलाई केयर गर्नुभयो । छोराको न्वारन हुनुभन्दा तीन-चार दिनअघि म पुगेको थिएँ ।
छोरी अनिता अमेरिकामा जन्मेकी हुन् । छोरी जन्मदा भने म उनको सुँडिनीजस्तै भएँ,  हस्पिटलमा ‘लेबर पार्टनर’ थिएँ । अमेरिकामा हस्पिटल भर्ना गर्दा नै एकजना लेबर पार्टनरको नाम लेख्नुपर्छ ।
डाक्टरहरूले उनलाई चेकचाँज गर्दै थिए । मैले उनको हात समातिरहेको थिएँ, छोरी जन्मिइन् । अमेरिकामा बच्चा जन्मनेबित्तिकै नधोईकन, नपुछीकन आमालाई दिइन्छ । जन्मदाबित्तिकै आमाले बच्चालाई लिइन् भन्ने आत्मीयता हुन्छ भनिँदो रहेछ । छोरी पहिले उनलाई दिइयो, त्यसपछि मलाई । अनि मात्रै पुछ्ने, नुहाइदिने काम भयो ।
उनले ठट्टा गर्दै भनेकी थिइन्, ‘छोरी नजन्मदासम्म त तिमीले मेरो खुब केयर गथ्र्यौ । मेरो पीडामा मसँगै थियौ । छोरीको अनुहार देख्नेबित्तिकै मलाई बिर्सियौ, छोरीलाई मात्रै हेर्न थाल्यौ ।’
त्यति बेला एक महिनासम्म खाना मैले पकाएँ । अमेरिकामा हामीले बेलुका नेपाली खाना दालभात, तरकारी खान्थ्यौँ । अन्य बेला त्यहीँको खाना खान्थ्यौँ । उनी सुत्केरी भएका बेला भने दुवै छाक दालभात तरकारी खायौँ ।
अमेरिकामा बच्चा जन्मनुअघि नै नामको टुंगो लगाउनुपर्छ । छोरा वा छोरी के जन्मने थाहा हुँदैन । हामीले छोरीको नाम त राखिसकेका थियौँ- अनिता । तर छोरा भयो भने के नाम राख्ने टुंगो लगाइसकेका थिएनौँ । छोरी नै जन्मिन्, राम्रै भयो ।
रामचन्द्र पौडेल, मीनेन्द्र रिजाल र शेरबहादुर देउवा
देउवाजीले स्वदेश बोलाउनुभो
हामी ०५३ सालमा अमेरिकाबाट स्वदेश फक्र्यौं । फर्केको १८ दिनमै शेरबहादुर देउवाले मलाई आफ्नो राजनीतिक सल्लाहकार नियुक्त गर्नुभयो । उहाँ प्रधानमन्त्री भएका बेला अमेरिका जानुभएको थियो, मलाई नेपाल बोलाउनुभएको थियो । मैले आउँछु भनेको थिएँ ।
अमेरिका नौ वर्ष बसेँ । त्यसपछि छोराछोरी, श्रीमती मसँगै आए । छोराले बुढानिलकण्ठबाट ए लेभल गर्यो । कलेज टप गर्यो र स्ट्यानफोर्ड युनिभर्सिटी अमेरिकामा स्कलरसिप पायो । अहिले उतै काम गर्छ । छोरीले रातो बंगलाबाट ए लेभल गरिन् । उनले पनि टफ्टस् युनिभर्सिटी, अमेरिकामा स्कलरसिप पाइन् । त्यहाँबाट ब्याचलर सकेर अहिले नेपालमा छिन् ।
काम र कमाई बराबरी 
बिहे गरेकै ३३ वर्ष हुन थाल्यो । जति पुरानो भइन्छ, त्यति नै श्रीमानभन्दा श्रीमती शक्तिशाली हुन्छिन् जस्तो लाग्छ मलाई । उनको हैकम बढ्न थाल्छ । छोराछोरी हुर्काएको, घर हेरेको, यसले पनि श्रीमतीले बढी हक जमाउँछन् । सुरुसुरुमा भन्दा अहिले हाम्रो बराबरीको सम्बन्ध बढी छ ।
अमेरिकाबाट फर्केपछि उनले यति ट्राभल्समा काम गरिन् । त्यसपछि कल्सलटेन्सी गर्न थालिन् । एपेक्स कलेज खोलेदेखि उनी यसमै व्यस्त छिन् । देउवाजीको राजनीतिक सल्लाहकार भइरहेका बेला, काठमाडौं विश्वविद्यालयका प्रोफेसर डा. सुरेशराज शर्माले मलाई भन्नुभयो, ‘तपाईं अमेरिका पढेर आएको, देशमा एकेडेमिक क्षेत्रमा केही योगदान त गर्नैपर्छ ।’
०५४ सालमा, सल्लाहकार हुँदाहुँदै मैले एउटा क्लास काठमाडौं युनिभर्सिटीमा पढाउन 
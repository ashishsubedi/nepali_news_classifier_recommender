
﻿राजविराज, ३१ साउन । सप्तरीको को.वर्साइनका १ सय ३० बाढीपीडित परिवारलाई सोमवार गोपाल–प्रमिला स्मृति ट्रष्टले राहत सामग्री प्रदान गरेको छ ।
नेपाली सेनाको सहकार्यमा उक्त ट्रष्ट मार्फत राष्ट्रिय सेवा दलद्धारा तालिम प्राप्त स्वयसंवेक क्याडेटहरुले बाढीपीडितलाई राहत सामग्री प्रदान गरेका हुन् । बाढी प्रभावित भए पनि हालससम्म राहत नपाएका भनी जिल्ला प्रशासन पुगेर गुनासो गर्ने कोइलाडी बर्साइन गाविसको वडा नम्बर २ र ३ का १ सय ३० परिवारलाई राहत सामग्री प्रदान गरिएको राजविराजस्थित नेपाली सेनाका गणपति डम्बर बोहराले जानकारी दिए ।
कृष्ण दल गणको समन्वयमा बाढीपीडित परिवारलाई ट्रष्टबाट उपलब्ध भएको कम्बल, भुजिया र बिस्कुट उपलब्ध गराईएको छ । राहत वितरण कार्यक्रममा सहायक प्रमुख जिल्ला अधिकारी रामेश्वर अर्याल, सप्तरीका प्रहरी उपरीक्षक भीम प्रसाद ढकाल, कृष्ण दल गणका सेनानी बिमल थापा, नेपाल रेडक्रस सोसाइटी शाखा सप्तरीका सभापति जोगेन्द्र भगत लगायतले उक्त सामग्री वितरण गरेका छन् । अन्य गाविसहरुमा समेत सही तथ्यांक संकलन नभएका बास्तविक पीडितले अझैं राहत पाउन नसकेको भन्दै उनीहरुले गुनासो गरेका छन् ।
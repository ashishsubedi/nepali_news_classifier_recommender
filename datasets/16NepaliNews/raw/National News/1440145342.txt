
﻿प्रधानमन्त्री तथा कांग्रेस सभापति सुशील कोइराला अनुपस्थित हुँदा संविधानका विवादित विषयमा बिहीबार पनि सहमति भएन । विशेष समितिको बुधबारको बैठकबाट रिसाएर निस्किएका कोइराला बिहीबार दुई चरणका बैठकमा पनि सहभागी भएनन् । नयाँ पत्रिका दैनिकमा समाचार छ । हदरबारस्थित संसद् सचिवालयमा बिहीबार बिहान १० बजेपछि विशेष समितिको बैठक बसेको थियो । सचिवालय पुगेका कोइराला पार्टीका केही नेतासँग छुट्टै छलफल गरेर बालुवाटार लागेका थिए । प्रदेशको सीमा विवादको अन्तिम टुंगो लगाउने भनिएको साँझको बैठकमा पनि बिरामी भएको भन्दै उनी उपस्थित नै भएनन् ।

सिंहदरबारमा बसेको दोस्रो चरणको बैठक चलिरहँदा प्रधानमन्त्री कोइरालाले विशेष समितिका संयोजक डा. बाबुराम भट्टराईलाई टेलिफोन गरेर आफू बिरामी भएकाले बैठकमा नआउने बताएका थिए । उनले सात प्रदेशको प्रस्ताव नमान्ने पनि बताएको बैठक स्रोतले जानकारी दियो । सात प्रदेशको प्रस्ताव मलाई थाहा छैन,  कोइराला र डा. भट्टराईको संवाद उद्धृत गर्दै स्रोतले भन्यो,  भेरी, कर्णाली र राप्ती अञ्चलसहितको एउटै प्रदेश बन्नुपर्छ, त्योबाहेक सहमति हुँदैन ।  भट्टराईसँग कुरा गरेपछि उनकै फोनमा कोइरालाले पार्टीका उपसभापति रामचन्द्र पौडेलसँग पनि सात प्रदेशको प्रस्ताव नमान्न र सोहीअनुसार बैठकमा राख्न निर्देशन दिएका थिए ।

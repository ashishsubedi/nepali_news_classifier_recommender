
﻿
सलमान खान
१ वैशाख, भैरहवा । नेपाली सेनाका पूर्व प्रधानसेनापति रुक्मांगत कटवालले नेपाली संस्कृतिमाथी चौतर्फी हमला भइरहेको बताएका छन् ।
बुधबार रुपन्देहीको भैरहवामा सञ्चारकर्मीसँग कुरा गर्दै कटवालले संस्कृतिमाथी चौतर्फी हमला भइरहेको अवस्थामा सबै नेपालीलाई एकजुट भएर यसको सामना गर्न आह्वान गरे ।
नयाँ वर्ष २०७३ को अवसरमा हिन्दु स्वयंसेवक संघ भैरहवा विभागले आयोजना गरेको संस्कृति रक्षा दौड प्रतियोगितामा सहभागी हुन उनी भैरहवा आएका छन् ।
‘परम्परागत संस्कृतिमाथी अज्ञानता, गरिबी लगायतका कारण चौतर्फी हमला भइरहेको छ,’ पूर्व प्रधानसेनापति कटवालले भने, ‘भाषा धर्म, जाति, समूह छाडेर अब सबै नेपाली एक भएर यसको सामना गर्नुपर्छ ।’
सबैभन्दा पहिला सबै नेपाली भएर बाँच्नुपर्छ भन्ने वाक्यांश उनले बारम्बार दोहोर्‍याएका थिए । उनले पहिले नेपाली भएपछि मात्र हिमाली, पहाडी र तराईबासी हुने बताए ।
प्रधानसेनापति रहँदा तत्कालीन अध्यक्ष प्रचण्डलाई प्रधानमन्त्री पद छाड्न बाध्य बनाएर चर्चाको शिखरमा आएका कटवालले दलगत राजनीति भन्दा नेपालीपनलाई जोड दिनुपर्ने भन्दै राजनीतिमा ‘पोलिटिक्स’ घुस्दा समस्या आएको धारणा राखे ।
पूर्व प्रधानसेनापति कटवालले कानुन सबैले मान्नुपर्ने बताउँदै नयाँ वर्ष २०७३ ले सबै नेपालीलाई नेपाली बन्ने अभिप्रेरणा जागोस् भन्ने शुभेच्छा प्रकट गरे । भारतीय नाकाबन्दीका बेला काठमाडौंमा विपत्ति पर्दा ग्यास र तेल आपूर्ति गरेर भैरहवा नाकाले ठूलो योगदान दिएको भन्दै उनले यहीँबाट संस्कृति रक्षाका लागि पहल भएकोमा खुसी लागेको बताए ।
संस्कृति रक्षा दौडमा विजयीहरुलाई उनले नगद प्रमाणपत्रसहित पुरस्कृत पनि गरेका थिए । दौडमा सहभागीमध्ये इन्द्र थापा पहिलो भए । उनले नगद ११ हजार रुपैयाँ र प्रमाणपत्र हात पारे ।
दोस्रो भएका अजय कुर्मीले ७ हजार, तेस्रो भएका सत्येन्द्र यादवले ५ हजार तथा सान्त्वना स्थान हासिल गरेका मोहमद रफी र जित बहादुरले ११ सय नगद सहित प्रमाणपत्र पाएका छन् ।

﻿काठमाडौं/ प्रधानमन्त्री केपी ओलीले कांग्रेस महाधिवेशनपछि सरकार परिवर्तन नभई विस्तार हुने बताएका छन् । भारतसँगको सम्बन्ध विस्तारबाट छटपटिएकाहरूले कांग्रेस महाधिवेशनपछि सरकार ढल्ने हल्ला फिँजाएको उनको भनाइ छ ।
‘कोही–कोही मान्छेले कांग्रेसको महाधिवेशनपछि सरकार परिवर्तन हुन्छ भन्न थालेका छन् । यहाँ अलि भाषा मिलेन, सरकार परिवर्तन होइन, विस्तार हुन्छ,’ सुखानीका सहिदको ४३औँ स्मृति दिवसका अवसरमा शुक्रबार आयोजित कार्यक्रममा प्रधानमन्त्री ओलीले भने, ‘कांग्रेस पनि सरकारमा आउँछ । अरू पार्टी पनि सरकारमा आउँछन् । आएनन् भने पनि लोकतान्त्रिक विधिअनुसार सरकार अघि बढ्छ ।’
एमालेको पहलमा संविधान
प्रधानमन्त्री ओलीले एमालेको पहल र अडानकै कारण संविधान बनेको दाबी गरे । उनले संविधान कार्यान्वयनको अगुवाइ पनि एमालेले नै गर्ने बताए । ‘केही व्यक्तिले नाकाबन्दीले निस्सासिएर वा छिमेकीको सम्बन्ध बिग्रिएर यो सरकार ढल्छ भन्न थालेका थिए,’ उनले भने, ‘तर, छिमेकीसँगको सम्बन्ध सुधारले विरोधीलाई छटपटी भएको हुन सक्छ ।’
विध्वंस मच्चाउन र चर्का कुरा गर्न आवश्यक छैन
एमाले ऊर्जा विकासलगायतका कामबाट देश बनाउने संकल्पमा रहेकाले अब चर्का कुरा गर्ने, विध्वंस मच्चाउने र अलमलमा पर्नुपर्ने आवश्यकता नरहेको ओलीले बताए । विभाजित कम्युनिस्ट समूह र घटकलाई एउटै मोर्चामा ल्याउने अभियान झापाबाट सुरु भएको उल्लेख गर्दै उनले अहिले वामपन्थी आन्दोलनकै धारबाट संसद्बाट निर्वाचित राष्ट्रपति, उपराष्ट्रपति, सरकारको नेतृत्व र सभामुख पदमा पुगेको बताए ।

﻿
२२ चैत, म्याग्दी । समुदायले आँट्यो भने गाउँको विकासका लागि सरकारको मात्र मुख ताकेर बस्नुपर्दो रहेनछ भन्ने उदाहरण म्याग्दीको शिख गाविसमा पर्ने पाउद्वार गाउँका बासिन्दा बनेका छन् ।
शिख गाविसका बासिन्दाले स्थानीय स्तरबाट नै  ३० लाख लगानी गरेर पदमार्ग निर्माण गरी उदाहरणीय काम गरेका हुन् । गाउँदेखि पर्यटकीय तथा धार्मिक क्षेत्र खोप्रा लेक जाने विभिन्न स्थानमा गरी तीन किलोमिटर पदमार्ग निर्माण गरेको पाउद्वार माविका शिक्षक भीमबहादुर पुनले जानकारी दिए ।
गाउँका ३० घरधुरीले आफ्ना दिवङ्गत आफन्तको स्मृतिमा दिएको रु ३० लाख चन्दा रकमबाट पदमार्ग निर्माण भएको हो ।
दाताले दिवङ्गत आफन्तको स्मृतिमा पदमार्गको विभिन्न स्थानमा विश्रामस्थलसमेत बनाएका छन् । मृतकको स्मृतिमा पदमार्ग बनाउन थालिएपछि खोप्रा जाने पर्यटकलाई सहज हुनुका साथै दातालाई पुण्य मिलेको खोप्रा सामुदायिक लज व्यवस्थापन समितिका अध्यक्ष रुद्रबहादुर मगरले बताए ।
संस्कारगत क्रियाकलापमा हुने अनावश्यक खर्च कटाएर पदमार्गलाई सहयोग गरिएको दाताले बताएका छन् । पदमार्ग निर्माणपछि पर्यटकीय तथा धार्मिक दृष्टिकोणले समेत निकै महत्वपूर्ण मानिने खोप्रालेकमा पुग्न निकै सुविधा भएको स्थानीयले बताएका छन् ।
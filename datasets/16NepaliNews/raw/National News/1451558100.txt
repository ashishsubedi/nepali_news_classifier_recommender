
﻿
१६ पुस, काठमाडौं । पशुपतिनाथ मन्दिरछेउ वनकालीको चौरमा बिहीबार बिहानैदेखि भिडभाड थियो । यहाँ आउनेवाला थिए, पूर्वयुवराज पारस शाह ।
‘श्री ५ युवराजधिराज पारस वीरविक्रम शाहदेव सरकारको केहीबेरमै सवारी हुँदैछ’ भनेर उद्घोषकले ११ बजे घोषणा गरेपछि शिवसेना नेपालका युवाहरु हातमा फूल गुच्छा बोकेर पंक्तिवद्ध भएर उभिए । उनीहरु एकघण्टा भन्दा बढी उभिएपछि मात्रै भयो, ‘युवराजधिराजको सवारी’ । राजा महाराजाको चलन नै यस्तै हो, ‘प्रजा’हरुलाई लाइनमा उभ्याएर लामै कुराएपछि मात्रै सवारी हुने ।
थाइल्याण्डबाट फर्केपछि विरलै सार्वजनिक कार्यक्रममा देखिएका पारस शिवसेना नेपालले वनकालीमा आयोजना गरेको ‘नाकाबन्दी पीडितका लागि निशुल्क भोजनशाला’ उद्घाटन गर्न आएका थिए । साथमा थिइन्, छोरी र्पूणिका र अन्य दुई पूर्वराजपरिवारका सदस्य ..

स्ट्रेट गरेको लामो कपाल र कालो गगल्समा सजिएका पारसको व्यक्तित्वमा पुरानो शाहीकालको कुनै छाप थिएन । कूर्तामाथि ज्याकेट, पाइन्ट र स्पोट्र्स सुज लगाएका थिए उनले । छोरी पूणिर्का पनि सामान्य कुर्ता-सुरुवालमा थिइन् ।
गाडीको पछिल्लो सीटबाट पारसका बाबुछोरी निस्किनासाथ हुलहुज्जत सुरु भयो । मञ्चबाट उद्घोषकले आग्रह गरे, ‘कृपया आफ्नो ठाउँमा अनुशासनपूर्वक उभिएर यूवराजधिराजको जुनाफमा पुष्पगुच्छा अर्पण गर्नुहोला ।’
त्यसपछि उनले आवाजको भोल्युम बढाएर भने, ‘श्री ५ युवाराजधिराज सरकारको…।’ भिडले ‘जय जय’ भन्दै साथ दियो ।
राजतन्त्र र हिन्दुराष्ट्रको पक्षमा पनि केहीबेर नारावाजी भयो । निकै मुस्किलले भिड पन्छाउँदै शिवसेनाका कार्यकर्ताले पारसका बाबुछोरीलाई मञ्चमा पुर्‍याए र कुर्सीमा बिराजमान गराए । दर्शक दीर्घामा जोगीहरु ठूलो संख्यामा थिए । सञ्चारमाध्यमको उपस्थिति पनि कम थिएन ।

कुर्सीमा बस्दा पारस अलि अस्थिर देखिए । छोरी पूणिर्का भने शालीन मुद्रामा लजालु मुस्कान फ्याँकिरहेकी थिइन् । बाबुछोरीको राम्रो ‘ट्यूनिङ’ देखियो । उद्घोषकले आसन ग्रहण गराउँदा कुर्सीबाट उठेर नमस्कार गर्न पारसले छोरीलाई सिकाएका थिए ।
राजसंस्था फर्किन्छः बस्नेत
कार्यक्रमका वक्ताहरुले राजसंस्था पुनस्थापना र हिन्दु राज्य फर्काउनुपर्ने पक्षमा जोडदार भाषण गरे । शिवसेना नेपालका अध्यक्ष अनिल बस्नेतले राजसंस्था पुनस्र्थापनाका लागि जीवन बलिदान गर्न तयार रहेको बताए । उनले भने, ‘देशमा राजसंस्था पुनस्र्थापनाको आवश्यकता टड्कारो बनिसकेको छ, यसका निम्ति हामी सडकमा संघर्ष गर्न मात्रै होइन, ज्यान बलिदान गर्न पनि तयार छौं ।’

बस्नेतले यसो भनिरहँदा पारस घोसेमुन्टो लगाएर बसिरहेका थिए । ‘अन्यथा अर्थ नलागोस,’ बस्नेतले अगाडि भने, ‘गणतन्त्रको आन्दोलन सुरु हुँदा हाम्रो हृदय रोएको थियो । राजसंस्था रहेन भने यो मुलुकको अवस्था के होला भनेर हामी ब्याकुल बनेका थियौं । हामीले त्यतिबेला जस्तो सोचेका थियौं, आज त्यस्तै भएको छ । राजसंस्था हटेपछि नेतारुपी दलालहरुले देशलाई छिन्नभिन्न बनाएका छन् ।’
संविधानले राजसंस्था खारेज गरे पनि आफूहरुका लागि जिवित रहेको बस्नेतले बताए । ‘राजा र जनताबीचको नाता कसैले तोड्न सक्दैन,’ उनले भने, ‘नेपाली जनताको मनमा राजसंस्था अझै जीवित छ भन्ने म आज जानकारी गराउन चाहन्छु ।’
नेपाली जनताले राजसंस्थाबिना देश चल्न सक्दोरहेनछ भन्ने बुझिसकेको उल्लेख गर्दै बस्नेतले निकट भविष्यमा नै नेपालमा राजतन्त्र फर्किने दाबीसमेत गरे ।
अहिले पूर्वयुवराज पारसलाई षडयन्त्रपूर्वक बदनाम गर्ने प्रयास भइरहेको भन्दै उनले चिन्ता व्यक्त गरे । ‘मैले पहिलोचोटि भेट्दा नै सरकार -पारस) बाट प्रभावित भएँ । देश र जनताको विषयमा चिन्तित सरल स्वभावको व्यक्तित्व होइबक्सँदोरहेछ,’ बस्नेतले भने ।
हिन्दू राज्य चाहियो सरखार !
औपचारिक कार्यक्रम सकिएपछि सानो टेन्टभित्र लगेर पारससहितका अतिथिलाई भोजन गराइयो । त्यसपछि केहीबेर भेटघाटको क्रम चल्यो । पारसलाई भेट्नेहरुले नेताले देश खत्तम पारेको भन्दै राजतन्त्र र हिन्दू राज्य फर्काउनुपर्ने माग राखे । पारसले भने हाँसेरै टार्ने प्रयास गरे ।

पारसलाई भेटेर निस्किएकी एक वृद्धा हिरादेवी महर्जनलाई अनलाइनखबरले सोध्यो, ‘तपाईंको के कुरा भयो पूर्वयुवराजसित ?’
‘मैले सरखारसित हिन्दु राष्ट्र चाहियो भनेर भनें ।’
उहाँले के जवाफ दिनुभयो त ?
‘भन्नलाई त हुन्छ हुन्छ भन्नुभो । तर, सरखारको पनि आँखा ओभानो छैन ।’
कार्यक्रममा करिब डेढ घन्टा बिताएका पारस फर्किँदा फेरि एकपटक जयजयकार भयो ।
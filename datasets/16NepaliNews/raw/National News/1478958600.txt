
﻿२७ कात्तिक, काठमाडौं । प्रमुख प्रतिपक्ष दल नेकपा एमालेका सचिव प्रदिप ज्ञवालीले प्रधानमन्त्री पुष्पकमल दाहाल प्रचण्ड नेतृत्वको वर्तमान सरकारको सय दिने कार्यकाल अर्थहीन रहेको टिप्पणी गरेका छन् । यद्यपि एमाले अहिले नै सरकारको विकल्प खोज्ने पक्षमा नरहेको जिकिर गरे ।
प्रचण्ड सरकारले छिमेकीसँगको सम्बन्धमा सन्तुलन कायम गर्न नसकेको उनको आरोप छ । शनिबार रिपोर्टर्स क्लब नेपालले आयोजना गरेको साक्षात्कारमा सचिव ज्ञवालीले भने, ‘चिनियाँ राष्ट्रपतिको नेपाल भ्रमण बिथोलियो, चीनसँगको पारवहन सम्बन्धी बैठक अनिश्चित भयो ।’
उनले अहिले उत्तरी छिमेकी चीनसँगको सम्बन्ध हिउँजस्तै चिसिएको अवस्थामा पुगेको समेत गुनासो पोखे ।
वर्तमान सरकारले मुल्यवान समय खेर फालेको भन्दै उनले भने, ‘यो सय दिन खेर गएको छ, निर्वाचन अनिश्चिततातिर धकेलिरहेको छ, निर्वाचनको लागि यो सरकारले कुनै उल्लेखनीय काम गर्न सकेको छैन ।’
केपी शर्मा ओली नेतृत्वको सरकारले अघि सारेको संविधान कार्यान्वयनको योजना समेत यो सरकारले बेवास्ता गरेको उनको आरोप छ । ज्ञवालीले भने, ‘अहिलेसम्म निर्वाचनको मिति तोकिएको छैन, निर्वाचनको क्यालेण्डर दिन सकेको छैन, चैत्रसम्म स्थानीय निकायको निर्वाचन नभए, अरु निर्वाचन कहिले हुन्छ ?’
सरकारको १०० दिन खेल गएपछि आफूहरु अहिले विकल्प खोज्ने पक्षमा नरहेको एमाले सचिव ज्ञवालीले बताए । उनले भने, ‘सरकार परिवर्तन मुलुकको आवश्यकत्ता होइन, सत्ता परिवर्तनको खेलमा एमाले अहिले लाग्दैन ।’
प्रधानमन्त्री प्रचण्डले दलीय सहमतिको लागि बाक्लो भेटघाट गरेपनि अहिलेसम्म परिणाम आउन नसकेको टिप्पणी गर्दै उनले थपे,’भेटघाटमा समसामयिक विषयमा कुराकानी भएपनि, आजको मितिसम्म एमालेसँग संविधान संशोधनको एजेण्डामा छलफल भएको छैन ।’
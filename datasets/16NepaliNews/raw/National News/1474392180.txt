
﻿
४ असोज, काठमाडौं । प्रधानमन्त्री पुष्पकमल दाहाल ‘प्रचण्ड’ले लडाकू शिविरमा भएको भनिएको भ्रष्टाचारबारे अख्तियार दुरुपयोग अनुसन्धान आयोगका प्रमुख लोकमान सिंह कार्कीसँग कुराकानी भएको पार्टी बैठकमा बिफ्रिङ गरेका छन् ।
प्रधानमन्त्री भारत भ्रमणमा रहेका बेला सर्वोच्चले लोकमानको फाइल खोलेको थियो भने त्यही साँझ अख्तियारले पत्रकार सम्मेलन गरेर लडाकू शिविरमा भएको भनिएको अनियमितताबारे छानविन थालेको र जिम्मेवार नेताहरुलाई बोलाइएको बताएको थियो ।
यसले माओवादीमा खैलाबैला मच्चिएको छ । २ गते स्वेदश फर्किएका प्रधानमन्त्री प्रचण्डले मंगलबारको पार्टी बैठकमा लोकमानसँग कुराकानी भएको जानकारी गराएका छन् ।
‘कुरा के हो भनेर अख्तियार प्रमुखसँग कुराकानी गरेको जानकारी गराउनु भएको छ,’ अनलाइनखबरसँग एक नेताले भने, ‘अध्यक्ष बाहिर भएका बेलामा एमालेले उछालेको रहेछ ।’
प्रधानमन्त्री एवं माओवादी अध्यक्ष प्रचण्डले बैठकमा भनेका छन्, ‘सत्ताबाट बाहिरिएपछि छटपटिएको एमालेले खेल्न खोजेको रहेछ ।’
माओवादी लडाकू शिविरमा भ्रष्टाचार भएको भन्दै एमालेको भ्रातृ संगठनले नै अख्तियारमा उजुरी दिएको थियो ।
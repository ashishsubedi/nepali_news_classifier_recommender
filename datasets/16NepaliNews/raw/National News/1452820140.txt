
﻿काठमाडौं, १ माघ
‘फोहोर भनेर अबदेखि प्लास्टिक कहीँकतै नफाल्नुहोला, तपाईंले फाल्ने गर्नुभएको प्लास्टिकबाट इन्धन निस्कनेछ । प्लास्टिकको प्रयोग पुन: हुँदैन भन्दै जलाउने गर्नुभएको छ भने त्यसो नगर्नुहोला’, सरकारले प्लास्टिकबाट इन्धन निकाल्ने प्रविधि भित्रयाएको छ ।
नेपाल विज्ञान तथा प्रविधि प्रज्ञा प्रतिष्ठान (नास्ट)ले प्लास्टिकबाट इन्धन निकाल्ने प्रणाली जडान गरेको छ । प्लास्टिकबाट इन्धन निकाल्नेसम्बन्धी द्विपक्षीय समझदारीमा नास्टका प्रविधि संकायका प्रमुख डा. सुरेशकुमार ढुंगेल र इको पाटीका अध्यक्ष चिसेको मात्सुमोतोले हस्ताक्षर गरेका छन् ।
नेपालमा यो प्रविधि नयाँ भए पनि संसारका विकसित मुलुकका लागि भने पुरानै हो । इको पाटी जापानले उपलब्ध गराएको प्रविधि र उपकरणबाट नास्टमा इन्धन निकाल्ने प्रविधिसमेत जडान गरिसकिएको छ । हाल जडान गरिएको प्रविधिबाट एक किलो प्लास्टिकबाट करिब एक लिटर कच्चा इन्धन निकालिएको छ । नास्टका वरिष्ठ प्राविधिक अधिकृत डा. रवीन्द्रप्रसाद ढकाल परीक्षणका रूपमै प्लास्टिकबाट इन्धन निकाल्ने प्रविधि भित्रयाउन पाउँदा आफूहरूलाई खुसी लागेको बताए ।
नास्टले ठूलो परिमाणमा प्लास्टिकबाट इन्धन निकाल्ने प्रविधिसमेत आगामी एक महिनाभित्र भित्रयाउने उद्देश्य राखेको छ । ‘सबै प्रक्रिया अगाडि बढेको छ, हामी आगामी एक महिनाभित्र जडान गरिसक्छौँ,’ प्रविधि संकाय प्रमुख ढुंगेलले बताए । सामान्यत: एक किलोग्राम प्लास्टिकबाट सात सय मिलिलिटर पेट्रोल उत्पादन गर्न सकिन्छ ।
नास्टका वैज्ञानिकसमेत रहेका डा. ढकालका अनुसार सामान्य पानीको बोतल एक किलोग्राम प्रशोधन गर्दा ७ सय मिलिलिटर कच्चा इन्धन उत्पादन हुन्छ भने सोही बोतलको बिर्को प्रयोग गर्दा आठ सय मिलिटरसम्म कच्चा इन्धन उत्पादन हुन सक्छ । विगतमा सरकारले प्रयास नगरेका कारण प्लास्टिकले वातावरण प्रदूषण गरेको भए पनि आगामी दिनमा नास्टले इन्धन निकाल्ने प्रविधि ल्याएपछि प्लास्टिक सार्वजनिक स्थानमा नफाल्न र पुन: प्रयोगका लागि संकलन गर्न सकिन्छ । नास्टका सचिव बुद्धिरत्न खड्गीले प्लास्टिकबाट ठूलो मात्रामा इन्धन निकाल्ने प्रविधि केही समयभित्रै जडान गरिने भए पनि तत्कालका लागि सानो प्रविधि जडान गर्न पाउनु आफूहरूका लागि खुसीको विषय भएको बताए ।
प्लास्टिकजन्य फोहोर जलाउँदा निष्कासन हुने कार्बनडाइअक्साइड तथा फ्युरानजस्ता विषाक्त ग्यासले क्यान्सरजन्य रोग निम्त्याउने, माटोको उर्वराशक्ति घटाउने, जमिनमा पानी रिचार्ज हुन नदिने, सहरको सौन्दर्य घटाउनेजस्ता समस्या भोग्दै आएको खड्गीले बताए ।
इको पाटी जापानका अध्यक्ष मात्सुमोतो नेपालका हिमालबाट सुरु भई प्लास्टिक प्रदूषण समुद्रसम्म पुग्ने भएकाले त्यसलाई नियन्त्रण गरी वातावरण संरक्षण गर्न पनि प्लास्टिकबाट इन्धन निकाल्ने प्रविधिमा काम गर्न लागेको बताउँछन् । काठमाडौं महानगरपालिका वातावरण विभाग प्रमुख हरि कुँवरका अनुसार दैनिक काठमाडौं उपत्यकामा हजार मेट्रिक टन फोहोर उत्पादन हुन्छ भने महानगरको मात्रै पाँच सय ५० टन फोहोर उत्पादन हुन्छ ।रासस

﻿काठमाडौं, पुस २१ - संविधान निर्माणका विषयमा सहमति जुटाउन बसेको चार प्रमुख शीर्ष नेताको बैठकमा राज्यपुर्नसंरचनाको सम्बन्धमा विवादित मानिएका पूर्वी तराइका ३ र सुदूरपश्चिमका २ जिल्लाबारे छलफल केन्द्रित भएको छ । पूर्वका झापा, मोरङ, सुनसरी र सुदूरपश्चिमका कैलाली, कञ्चनपुर जिल्ला पहाडी प्रदेशमा कि तराईमा राख्ने भन्नेमा मुख्य विवाद छ । सहमतिमा लागि राज्यपुनर्संरचनामा जटिल मानिएका तराइका पाँच जिल्लाको विवाद टुंग्याउनुपर्ने आवश्यकता दलहरुले महसुस गरेका छन् । पाँच जिल्लालाई टुक्र्याएर केही भूभाग तराई र केही पहाडी प्रदेशहरुमा राखेर सहमति खोज्न दलहरु प्रयत्नरत रहेको एमाओवादी नेता नारायणकाजी श्रेष्ठले जानकारी दिए । &#39;दुवै पक्षलाई जितजित हुने गरी तराईका ५ जिल्लाको केही भूभाग तराई र केही पहाडमा राखेर मिलाउन सकिन्छ भनेर हामीले पहिलेदेखि नै भन्दै आएका हौ । अहिलेको छलफल त्यसैमा केन्दि्रत छ,&#39; उनले भने ।

यसअघिको छलफलमा कांग्रेस-एमाले ती जिल्लालाई पहाडी प्रदेशमा राख्नुपर्ने र मधेसी दलहरु तराईकै प्रदेशमा राख्नुपर्ने अडानमा थिए । एमाओवादीले पनि मधेसी दलहरुको अडानलाई समर्थन गरेको थियो । एमाओवादीले पहिचानसहितका प्रदेश बनाउन जोड गरिरहेको छ । अहिले नै पहिचान सुनिश्चित हुने भए ६ प्रदेशमै पनि सहमति गर्न सकिने एमाओवादीको भनाई छ । त्यसैले पाँच जिल्लाको विवाद मिले दलहरुलाई प्रदेशको संख्या टुंगो लगाउन सहज हुने देखिन्छ । प्रधानमन्त्री निवास बालुवाटारमा आइतबार बसेको बैठकमा मुख्य विवाद टुंग्याए संविधान आउने वातावरण बन्ने भएकाले त्यसका लागि नेताहरु गम्भीर छलफल गरिरहेका छन् । एमाओवादी नेता श्रेष्ठका अनुसार माघ ८ सम्म सके संविधान नभए पनि कस्तो संविधान बनाउने भन्नेमा खाकासहितको सहमति गर्नेगरी छलफल चलिरहेको छ । &#39;सके संविधानै ल्याउनुपर्छ, त्यो हुन सकेन भने माघ ८ सम्म एउटा सहमतिमा पुग्नुपर्छ भन्ने छ,&#39; उपाध्यक्ष  श्रेष्ठले भने । सोमबार पार्टीको आन्तरिक छलफलपछि पुनः बैठक बसेर टुंगाउने नेताहरुले बताएका छन ।  

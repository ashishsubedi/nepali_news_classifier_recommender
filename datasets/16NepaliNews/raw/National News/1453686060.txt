
﻿अख्तियारको निष्कर्ष
छानबिन प्रतिवेदन सार्वजनिक
अख्तियार दुरुपयोग अनुसन्धान आयोगले विद्युत् प्राधिकरणको वितरण प्रणालीमा समस्या हुँदा ट्रान्सफर्मर जलेको जनाएको छ । अख्तियारले गरेको अध्ययन प्रतिवेदनमा त्यस्तो जनाइएको छ । पछिल्लो समय ट्रान्सफर्मर जलेका गुनासा र उजुरी धेरै आएपछि अख्तियारले विशेष कार्यदल बनाएर अध्ययन गरेको हो । कार्यदलले काठमाडौं उपत्यका र प्रमुख सहरहरूमा समेत प्राधिकरणको वितरण प्रणाली, ट्रान्सफर्मर, फ्युज तथा प्रसारणमा अपनाइएको सुरक्षालगायतका विषयमा अध्ययन गरेको थियो ।प्राधिकरणकै कमजोरी देखियो
आयोगको प्रारम्भिक प्रतिवेदनमा भनिएको छ, ‘प्राधिकरणको वितरण प्रणालीमा रहेको कमजोरीका कारण उपभोक्ता मारमा परेका छन् । त्यसमा प्रमुख कमजोरी प्राधिकरणको नै देखिन्छ । उपभोक्ताले घरमा जडान गरेको क्षमताअनुसार विद्युत् उपभोग गर्न पाएका छैनन् । तर, प्राधिकरणकै लापरबाहीका कारण ट्रान्सफर्मर, कन्डक्टरर फ्युज जलेको हो ।’सुरक्षा प्रणालीमा कमजोरी
यस्तै, आयोगले गरेको अध्ययनमा ट्रान्सफर्मर पूर्ण रूपमा जलेको भन्दा पनि त्यसमा रहेको सुरक्षा प्रणालीमा रहेको कमजोरी नै प्रमुख समस्या रहेको पाइएको छ । एकैपटक विद्युत्भार तथा माग बढ्दा वितरण प्रणालीमा रहेको समस्याका कारण कतिपय स्थानमा २० दिनभन्दा बढी बत्ती गएको थियो ।५ महिनामा ४०६ ट्रान्सफर्मर जले
आयोगले गत साउनदेखि गत पुस मसान्तसम्म काठमाडौं उपत्यकाको दश स्थानको पूर्ण रूपमा अध्ययन गरेको थियो । पछिल्लो ६ महिनामा मात्रै चार सय ६ वटा ट्रान्सफर्मर जलेको छ । त्यसमा  साउनमा ४३, भदौ ३१, असोज ३०, कात्तिक ३२, मंसिर एक सय ११ र पुसमा एक सय ६१ वटा ट्रान्सफर्मर जलेको देखिन्छ ।सबैभन्दा बढी बानेश्वरमा जल्यो
आयोगको अध्ययनअनुसार सबैभन्दा बढी ट्रान्सर्फमर बानेश्वर वितरण केन्द्रमा जलेको पाइएको छ । काठमाडौं उपत्यकाको दश वितरण केन्द्रमध्ये बानेश्वरमा एक सय चारवटा ट्रान्सफर्मर जलेको पाइएको हो । रत्नपार्क वितरण केन्द्रमा २९, महाराजगन्ज ४३, कुलेश्वर ३१, कीर्तिपुर ११, जोरपाटी ४, पुल्चोक १०, लगनखेल ६५, भक्तपुर ४० र ठिमी वितरण केन्द्रमा २१ वटा ट्रान्सफर्मर जलेको पाइएको हो ।
चार हजार एबिसी केबल जले
त्यस्तै, तीन हजार आठ सय ८८ वटा एबिसी केबल जलेको अध्ययनबाट देखिएको छ । विभिन्न वितरण केन्द्रमा गरिएको अध्ययनमा साउनमा तीन सय ६२, भदौ तीन सय ३४, असोज तीन सय ५३, कात्तिक चार सय ३४, मंसिर एक हजार ३१ र पुसमा एक हजार तीन सय ७४ वटा केबल जलेको पाइएको हो ।प्रणालीमा समस्या आउनुका कारण
विद्युत् प्रणालीमा समस्या आउनुका पछाडि विभिन्न कारण रहेको प्रतिवेदनमा उल्लेख गरिएको छ । विद्युत्को आपूर्तिभन्दा माग बढी भएको, एकैपटक धेरै विद्युतीय सामग्री तथा उपकरणको प्रयोग, विद्युत्भार कटौती तालिकामा देखिएको असमानतालगायत कारण पनि विद्युत् प्रणालीमा समस्या भएको र ट्रान्सफर्मरमा समस्या आएको जनाइएको छ।विद्युत् कटौतीको तालिका पनि समस्या
विद्युत्भार कटौतीको तालिकाअनुसार गरिएको अध्ययनमा सबैभन्दा बढी ट्रान्सफर्मर जलेको गत १० देखि १९ पुससम्मको तालिकामा पाइएको छ । सो अवधिमा प्राधिकरणले दैनिक दश घन्टा विद्युत्भार कटौती गरेको थियो । यो समयमा ७९ वटा ट्रान्सफर्मर जलेका थिए भने ४ देखि ९ पुससम्मको तालिकामा ३० ट्रान्सफर्मर जलेका थिए । पछिल्लोपटक २० पुसदेखि लागू गरिएको नयाँ तालिकाअनुसारको विद्युत् कटौतीमा मात्रै १३ वटा ट्रान्सफर्मर जलेका छन् ।
मर्मतमा जनशक्ति अभाव
२० पुसपछिको बिहानबेलुका मिलाएर विद्युत् आउने वा जाने तालिका मिलाइएका कारण प्रणालीमा चाप कम परेको र ट्रान्सफर्मर जल्ने समस्यामा समेत कमी आएको छ । यस्तै, प्राधिकरणको केन्द्रीय मर्मत केन्द्र लैनचौरमा समेत जनशक्तिको अभाव हुँदा जलेका ट्रान्सफर्मर मर्मतमा समस्या पैदा भएको छ ।दैनिक दुईवटा मात्र मर्मत
केन्द्रका प्रमुख राजेन्द्रकुुमार चौधरीका अनुसार दैनिक १५ बढी जलेका ट्रान्सफर्मर आउने गरेकोमा दुईवटा ट्रान्सफर्मर मर्मत हुनसक्छ । व्यवस्थापिका–संसद् मातहतका विभिन्न समिति, सरोकारवाला निकायले समेत ट्रान्सफर्मर र कन्डक्टर जलेको विषयमा प्राधिकरणको ध्यानाकर्षण गराए पनि समस्या समाधानमा भने चासो नदेखाएको भन्दै आलोचना हुँदै आएको छ । (रासस)

﻿बिभिन्न कीर्ते कागज र छलकपट गरेर एउटाको जग्गा अर्कैले हडपेको भन्दै नेकपा माओवादी रोल्पाले उक्त जग्गा वास्तविक धनीलाई फिर्ता गरेको छ । नेत्रविक्रम चन्द (विप्लव) महासचिव रहेको नेकपा माओवादीले जनतामाथि अन्याय हुन नदिने भन्दै यस्तो कदम चालेको जनाएको छ ।  माओवादी रोल्पाले जिल्लाको जुँगार गाविस वार्ड नं. ९ मजुवा बस्ने बलजित पुनको खेत र पाखो जग्गा सोही ठाउँका पूर्व प्रधान पञ्च हरिभक्त खड्काले बिभिन्न जालझेल, छलकपट गरी आफ्नो नाममा बनाएको जनाएको छ । जनयुद्ध कालमा स्थापित जनअदालतले फैसला गरी वास्तविक जग्गा धनी पुनलाई नै फिर्ता गराइदिएको जग्गा शान्ति प्रक्रियापछि पुन खड्काले लिएपछि अहिले पुनः माओवादीले पुनलाई नै फर्काएको जनाएको छ ।  सो जग्गामा लामो समयदेखि मुद्दा मामिला चल्दै आएको र पूर्व पञ्च खड्काले अदालतबाट हारेपछि पनि फेरि मुद्दा दिई घुस खुवाएर पुनः आफ्नो पक्षमा फैसला गर्न लगाएको माओवादीले जनाएको छ । यसरी सामान्य जनतालाई मुद्दा मामिलामा फसाई जाली कागज तयार गरी फसाउने कार्य नगर्न खड्कालाई आग्रह गर्दै यस्ता कार्य दोहोर्याएमा कारवाही गर्ने चेतावनी पनि दिएको छ । माओवादी रोल्पाले जारी गरेको एक विज्ञप्तीमा भनिएको छ, & पञ्चायत कालदेखि जनयुद्धकाल र शान्तिप्रक्रियापछि पनि यस्तै कुकार्य गर्ने रोल्पा जुँगार ९ निवासी हरिभक्त खड्कालाई अबदेखि सो कुकार्य नगर्न रुपान्तरणको लागि सहयोग गरिएको छ र थप दोहो& याएमा कडा कारवाही गर्ने चेतावनी सहित निम्न कुकार्यहरु जनसमुदाय सामु सार्वजनिक गरिएको छ ।

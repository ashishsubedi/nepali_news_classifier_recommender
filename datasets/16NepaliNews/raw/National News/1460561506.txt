
﻿राजविराज, १ वैशाख । देशैभरी नयाँ वर्ष उल्लासका साथ मनाईरहँदा सप्तरीको हरिहरपुर– ३ मटिगढीका अग्नीपिडितहरुलाई भने बज्रपात नै परेको छ ।
चार दिन अघि भएको आगलागीमा परी सर्वस्व गुमाएपछि यतिबेला उनीहरुको खुशी हराएको हो । बासस्थान उजडिएका कारण उनीहरुलाई कसरी झुप्रो बार्ने चिन्ताले सताउँदा चाडबाडको रौनक समेत हराएको छ । आगलागिमा परि घरसँगै सम्पुर्ण अन्नपात र लत्ताकपडासमेत डढेपछि खान, लाउन र बस्नसमेत उनीहरुलाई समस्या भएको छ ।
स्थानीय विन्देश्वर चौधरीको घरमा गहुँ झार्न प्रयोग गरिएको थ्रेसर मेसिनवाट शनिवार दिउँसो सुरुभएको आगलागिमा परि उनी लगायत ८ परिवारका २० वटा घर जलेर नष्ट भएको छ । आगलागिमा ७ थान पशुचौपाया सहित करिव ५० लाख भन्दा बढीको धन सम्पत्ति जलेर नष्ट भएको छ । 
आगलागिमा परि विन्देश्वर चौधरीका ७ घर र १ गुहाली जलेर नष्ट भएको छ भने गोठमा वाँधिएका ३ थान भैसी १ थान गोरु र २ थान खसी जलेर मरेका छन् भने अन्य आधा दर्जन पशुचौपाया घाइते भएको छ । यसैगरी १ सय ५० मनधान, ४५ मन गहुँ, पम्पसेट, नगद ३० हजार, तथा घरमा रहेका लत्ताकपडा, फर्निचर सामग्री, सुनचाँदीका गहना गरी करिव १५ लाख मुल्य वरावरको सम्पत्ति जलेर नष्ट भएको उनले वताए ।
आगो नियन्त्रण र पशुचौपाया जोगाउने क्रममा चौधरी र उनका छोरा आनन्द चौधरी समेत गम्भिर घाइते भएका छन् । दुवैको पिठ्यु र पाखुरामा आगोले पोलेर गम्भीर घाउ परेको छ । यस्तै विष्णुदेव विश्वकर्माको ३ घरसहित १२ लाख रुपैया वरावरको क्षती भएको छ भने झल्टि देवी चौधरीको १ घरसहित १ लाख रुपैयाँ वरावरको क्षती भएको छ ।

यसैगरी बस्तीका भोला चौधरीको १ घरसहित १ लाख, शशी चौधरीको १ घरसहित ३ लाख, वच्चालाल मालीको ४ घरसहित ७ लाख, वुदुर सदाको १ घरसहित १ लाख ५० हजार र पूर्व विधायक असर्फी सदाको २ घरसहित ७ लाख ५० हजारको धनमाल जलेर नष्ट भएको छ । आगलागि पछि घर परिवारसहित सर्वस्व गुमाएका अग्नीपिडितहरु विचल्लीमा परेका छन् । बस्तीका अग्नीपिडित परिवारलाई खान वस्न र लाउनकालागि समस्या भएको छ । 
आगलागी भएको चार दिन वितिसक्दा पनि हालसम्म मुरही, चिउरा, चामललगायतका सामानहरु पाए पनि घर निर्माणमा प्रयोग हुने सामग्रीहरु नपाएको अग्नीपीडित समेत रहेका पूर्व विधायक सदाले बताए । ‘नयाँ वर्षका अवसरमा गत–विगतका वर्षहरुमा रमाइलो गरेर सिरुवा पर्व मनाए पनि यो वर्ष भने आफूहरुको सिरुवा पर्व पीडैपीडामा वित्ने भो’ उनले भने ‘सर्वस्व गुमाएका कारण ओत लाग्ने ठाउँसम्म छैन, दिनमा चर्को घाम र राती खुल्ला आकाशकै भर छ । आ–आफ्नो स्थानबाट सहयोग गर्न समेत उनले सम्वन्धित निकायसँग आग्रह गरे । 
वैशाख २ गते मधेशमा मनाईने सिरुवा पर्वका दिन विशिष्ट परिकारहरु बनाएर छरछिमेक समेतलाई खुवाउने र आफू पनि खाने प्रचलन छ । यसैगरी वैशाख १ गते भने सतुवा खाएर सतुवाइन मनाईने गरिन्छ । सिरुवा पर्वकै मुखमा भएको भीषण आगलागीमा परि उनीहरुले सर्वस्व गुमाएपछि अग्नीपीडितहरुको कन्तबिजोग भएको छ । 


﻿
६ मंसिर, काठमाडौं । भौतिक योजना, पूर्वाधार तथा यातायातमन्त्री रमेश लेखकले केरुङ-काठमाडौं रेलवेको सर्भेको काम अघि बढिरहेको बताएका छन् । साथै काठमाडौं उपत्यकामा देखिएको ट्राफिक जामको समस्या समाधानको लागि पनि आफूले विशेष कार्ययोजना अघि ल्याउन लागेको बताए ।
सोमबार रिपोर्टर्स क्लब नेपालले आयोजना गरेको साक्षात्कारमा बोल्दै मन्त्री लेखकले भने, ‘काठमाडौंमा फ्लाई ओभर बि्रज र मेट्रो रेलको सर्भे कार्य अघि बढाउनुपर्छ, यो अहिले नै सम्पन्न गर्ने कुरा होइन, त्यसैले सम्भव भए यही आर्थिक वर्षको बजेटअनुसार नभए अर्को आर्थिक वर्ष भए पनि सर्भे गर्नुपर्छ ।’
मन्त्री लेखकले हुलाकी राजमार्गको निर्माण कार्य द्रुत गतिमा अघि बढ्ने स्पष्ट पारे । तराई मधेसका २० जिल्लामध्ये १५ जिल्लाका उत्तर-दक्षिण जोड्ने करिव ७ सय १ किलोमिटरको २४ मार्गहरुको निर्माण कार्यको लागि टेण्डर प्रक्रिया सुरु भएकाले अबको दुई-तीन महिनाभित्रै द्रुत गतिमा निर्माण कार्य हुने बताए ।
उनले अघि थपे, ‘तराई मधेसमा विकासको गति अब अघि बढ्छ, सडक सञ्जाल भएमात्रै आर्थिक गतिविधि बढ्छ ।’
हुलाकी राजमार्ग अन्तर्गत बन्ने २४ मार्गहरुमध्ये १० वटा मार्ग भारतको अनुदानमा र बाँकी १४ वटा मार्गहरु नेपालको आन्तरिक स्रोतले नै निर्माण हुने मन्त्री लेखकले जानकारी दिए । करिव १८ अर्बको लागतमा बन्ने उक्त राजमार्गहरु भारतले ८ अर्ब अनुदान दिनेछ ।
मन्त्री लेखकले पूर्व-पश्चिम हुलाकी राजमार्गको पनि डिपीआर अन्तिम चरणमा पुगेको बताए । करिब १२ सय किलोमिटरको राजमार्गको डिपीआर अन्तिम चरणमा पुगेकाले अब छिट्टै दोस्रो चरणको कार्य पनि सुरु हुने उनले जनाए ।
मन्त्री लेखकले काठमाडौं-तराई मधेस फाष्ट ट्रयाकको अस्पष्टता र अन्यौलता हटेको दाबी गरे । उनले अघि थपे, ‘अब फाष्ट ट्रयाक निर्माणका सम्बन्धमा अब कुनै द्विविधा छैन, यसबारेमा मैले विशेष निर्णय गरेको छु, अब मन्त्रिपरिषदमा गएको छ ।’
उनले अब फाष्ट ट्रयाक नेपाल सरकारले नै निर्माण गर्ने महत्वपूर्ण निर्णय भएसँगै यसलाई सार्वजनिक सडक सरह नै रहने व्यवस्था पनि गरिएको जानकारी दिए ।
त्यस्तै उनका अनुसार फाष्ट ट्रयाक निर्माणबारे डिपीआर आफै गर्ने वा के कसरी गर्ने भन्नेबारेमा पनि अध्ययन गर्न योजना आयोगका उपाध्यक्षको नेतृत्वमा ७ सदस्यीय समिति गठन गर्ने निर्णय भएको छ ।
मन्त्री लेखकले उत्तरी सीमा नाका पनि चाँडो भन्दा चाँडो खोल्नेबारे तयारी भैरहेको जानकारी दिए ।
उत्तरी सीमाना जोड्ने सडक सञ्जालको विस्तार कार्यका लागि नेपाली सेनालाई ट्रयाक खोल्ने जिम्मा दिने निर्णय समेत भएको उनले बताए । गोरखाको लार्केभञ्ज्याङ अन्तर्गत चीन जोड्ने नाकाको आफूले स्थलगत निरीक्षण समेत गरिसकेको उल्लेख गर्दै उनले यस्ता जटिल ट्रयाक खोल्ने जिम्मा नेपाली सेनालाई दिनुपर्ने बताए ।
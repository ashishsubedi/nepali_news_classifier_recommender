
﻿गाँजासहित एक जना पक्राउ
सप्तरीको मलहनिया ९ बाट अवैध लागूऔषध गाँजा सहित एक जनालाई प्रहरीले पक्राउ गरेको छ । सप्तरीबाट भारततर्फ लैजाँदै गरेको ४७ किलो अवैध लागूऔषध गाँजासहित सोही ठाउँका ४० वर्षीय सोभकलाल यादवलाई बुधबार प्रहरीले पक्राउ गरेको छ । पक्राउ परेका यादवलाई हिरासतमा राखी थप अनुसन्धान भइरहेको प्रहरीले जनाएको छ ।
सडक दुर्घटनामा ३ जनाको मृत्यु
रुपन्देहीको गोनाह–७ गुरबनिया सडक खण्डमा सवारी दुर्घटना हुँदा नवलपरासी पाल्ही–१ का ४० वर्षीय मुरारी गुप्ताको मृत्यु भएको छ ।
लु१८प २६५७ नम्बरको स्कुटरलाई ना३ख २२३७ नम्बरको ट्रिपरले ठक्कर दिँदा गम्भीर घाइते भएका स्कुटर गुप्ताको मेडिकल कलेज भैरहवामा उपचारको क्रममा मृत्यु भएको छ । दुवै सवारी साधन र ट्रिपर चालकलाई प्रहरीले नियन्त्रणमा लिएको छ ।
त्यस्तै हेटौंडा उपमाहानगरपालिका–४ कर्रापुलमा भएको सडक दुर्घटनामा हेटांैडा उपमाहानगरपालिका–१७ सुर्यमाईका २३ वर्षीय सन्दिप दोङको मृत्यु भएको छ । ना१६प ८३८४ नम्बर र ना१२प ८५२५ नम्बरका मोटरसाइकल मंगलबार आपसमा ठक्कर खाँदा दोङको हेटौंडा अस्पतालमा उपचारकै क्रममा मृत्यु भएको प्रहरीले जनाएको छ ।
त्यस्तै कैलाली दोदोधारा–४ स्थित महेन्द्र राजमार्गमा भएको सडक मोटरसाइकलको ठक्करबाट सोही ठाउँकी ४५ वर्षिया पैदलयात्री शान्ता बिकको मृत्यु भएको छ । से३प ६१७५ नम्बरको मोटरसाइकलको ठक्करबाट मंगलबार गम्भीर घाइते भएकी बिकलाई उपचारको लागि नेपालगन्जतर्फ लैजादै गर्दा बाटोमै मृत्यु भएको प्रहरीले जनाएको छ ।
काठमाडौंमा झुण्डीएको अवस्थामा दुई जना फेला परे
कागेश्वरी मनोहरा ५ नयाँपाटी स्थित भक्तबहादुर थापाको टिनको जस्ताले छाएको टहरा भित्र डेरा गरी बस्ने, तेह्रथुम ८ ईसीवुका ३० वर्षिया कमला थापा तामाङ्ग प्लाष्टिकको डोरीमा झुण्डिएको अवस्थामा मृत फेला परेकी छन् । स्थानीयबासीले महिला टहरामा झुण्डीएको खबर गरेपछि महानगरीय प्रहरी बृत्त बौद्धबाट खटिएको प्रहरी टोलीले घटनास्थल शव जाँच मुचुल्का कार्य सम्पन्न गरी शव पोष्टमार्टमको लागि टिचिङ्ग अस्पताल पठाइएको, महानगरीय प्रहरी कार्यालय रानीपोखरीले जनाएको छ । घटनाको थप अनुसन्धान जारी रहेको प्रहरीले जनाएको छ ।
त्यस्तै गोकर्णेश्वर नगरपालिका १४ बौद्ध नयाँबस्ती स्थित अनुष लामाले बनाउदै गरेको दुई तले घरको तल्लो तलामा बाँसको बलो बनाई जुटको डोरीमा झुण्डीएको अवस्थामा सिन्धुली तिनकन्या घर भई हाल सोही स्थानमा बस्ने २८ वर्षी हिराबहादुर मोक्तान फेला परेका छन् । प्रहरीले शव जाँच मुचुल्का कार्य सम्पन्न गरी पोष्टमार्टमको लागि टिचिङ्ग अस्पताल पठाएको छ ।
काठमाडौंका दुई स्थानमा चोरी
काठमाडौं महानगरपालिका–३२ घट्टेकुलो डेरामा बस्ने झापाका दीपक पाठकको कोठाबाट नगद २८ हजार रुपैयाँ र सुन चाँदीका गहनासमेत गरी करिब १ लाख ५१ हजार रुपैयाँ बराबरको धनमाल मंगलबार राती चोरी भएको प्रहरीले जनाएको छ । चोरी कसले गर्यो भन्नेबारेमा प्रहरीले अनुसन्धान अघि बढाएको छ ।
काठमाडौं महानगरपालिका–७ लामपोखरी स्थित न्यू आशा स्टेशनरीबाट करिब १० हजार रुपैयाँ बराबरको धनमाल मंगलबार चोरी भएकोे छ ।
आगलागीबाट १० लाख बराबरको क्षति
काठमाडौंको कागेश्वरी मनहरा नगरपालिका–८ मुलपानी डेरा गरी बस्ने खोटाङ नुनथला–४ का ३३ वर्षीय पंचेबहादुर राईको कोठामा मंगलवार करेन्ट सर्ट भएर आगलागी भएको छ । आगलागीबाट नगद २५ हजार, सुनचाँदीका गहना र अन्य सामानसमेत जलेर करिब १० लाख ७८ हजार रुपैयाँ बराबरको धनमाल क्षति भएको प्रहरीले जनाएको छ ।
त्यस्तै उदयपुरको त्रियुगा नगरपालिका–१२ होक्से बस्ने चन्द्रबहादुर परियारको फुसकोे घरमा मंगलबार आगलागी हुँदा घर र १ लाख नगद जल्दा करिब ३ लाख रुपैयाँ बराबरको धनमाल क्षति भएको छ ।
स्थानीय बासिन्दा तथा दमकलको सहयोगमा आगो नियन्त्रणमा लिनुका साथै यस सम्बन्धमा प्रहरीले आवश्यक अनुसन्धान गरिरहेको जनाएको छ ।
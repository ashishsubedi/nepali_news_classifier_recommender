
﻿प्रभु साह । फाइल तस्वीर
११ माघ, काठमाडौं । व्यवस्थापिका संसदको अन्तराष्ट्रिय सम्बन्ध तथा श्रम समितिले बैदेशिक सहायता परिचालन सम्बन्धमा स्पष्ट निति तथा सो सम्बन्धी ऐन अबिलम्ब ल्याउन सरकारलाई निर्देशन दिएको छ ।
बैदेशिक सहायता पारदर्शी र प्रभावकारी ढंगले सदुपयोग हुन नसकेको गुनासो आइरहेकाबेला समितिको सोमबार बसेको बैठकले बैदेशिक सहायता राष्ट्रहितमा परिचालन गर्नका लागि अबिलम्ब वैदेशिक सहायता ऐन ल्याउन अर्थमन्त्रालयलाई निर्देशन दिएको हो ।
त्यसैगरी समितिले वैदेशिक सहायता स्वीकार गर्दा राष्ट्रिय हित अनुरुप प्राथमिकताका योजनामा सरकारी संयन्त्र मार्फत खर्च गर्ने गरी वैदेशिक सहायता स्वीकार्न पनि निर्देशन दिएको समिति सभापति प्रभु साहले जानकारी दिए ।
बैठकमा उपस्थिति स्थानीय विकास राज्यमन्त्री कुन्ती शाहीले राष्ट्रिय बजेटले प्राथमिकता दिएको योजनामा अर्थमन्त्रालय र राष्ट्रिय योजना आयोगसंगको सहकार्यमा वैदेशिक सहायता खर्च गर्ने गरिएको दाबी गरिन् ।
बैठकमा समिति सदस्यहरुले सरकार मातहतका संयन्त्रको काम गर्ने तौर तरिका झन्झटिलो र असहजिलो भएका कारण विदेशी दात्तृ निकायहरु सरकार छाडेर गैरसरकारी निकायसम्म पुगेको भन्दै आफ्ना सेवा चुस्त दुरुस्त बनाउन सरकारलाई सुझाव दिएका थिए ।
समितिले सोमबार बैदेशिक सहायता परिचालन सम्बन्धमा परराष्ट्र, अर्थ र स्थानिय विकास मन्त्रीलाई आमन्त्रण गरेको भएपनि स्थानीय विकास राज्यमन्त्री र मन्त्रालयका केही अधिकारीको मात्रै उपस्थिति थियो ।
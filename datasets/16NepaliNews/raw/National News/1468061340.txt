
﻿जर्मनीका प्रशिक्षक जोचिम लो तथा डिफेन्डर माट्स हुमल्सले युरोकपमा २४ टोलीबीच प्रतिस्पर्धा हँुदा स्तर घटेको बताएका छन् । युरोकप २०१६ अन्तर्गत आयोजक फ्रान्ससँग २–० ले पराजित हुँदै सेमिफाइनलबाट बाहिरिएपछि लोको यस्तो प्रतिक्रिया सार्वजनिक भएको हो । लोले भनेका छन्, ‘२४ टोलीबीच प्रतिस्पर्धा हुँदा फुटबलको गुणस्तरमा कमी आएको छ ।’
यसअघिका संस्करणमा १६ राष्ट्रबीच प्रतिस्पर्धा हुने युरोकपमा यो संस्करणबाट २४ टोलीबीच प्रतिस्पर्धा भयो । युरोपियन फुटबल महासंघ (युइएफए)ले पुन १६ राष्ट्रबीच प्रतिस्पर्धा गराए मात्र बढी प्रतिस्पर्धात्मक तथा गुणस्तर हुने लोको भनाइ छ ।
‘मलाई लाग्छ, २४ टोली अत्यधिक धेरै हो,’ लोले भने, ‘आगामी विश्वकपमा पनि ४० टोलीबीच प्रतिस्पर्धा गराउने प्रस्ताव आइरहेका छन् । तर, यसले भविष्यमा फुटबल स्तर बढ्नुभन्दा घट्छजस्तो लाग्छ ।’ लोले स्तर घटेकै कारण राम्रो खेल्दा पनि हार्नुपरेकोमा दु:ख व्यक्त गरे । उनले भने, ‘कहिलेकाहीा नराम्रो खेल्नेले जित हात पर्दा पीडा हुादो रहेछ । वास्तवमै स्तरीय फुटबलको खडेरी परेको छ ।’
यता जर्मन डिफेन्डर हुमल्सले जारी युरोकपमा धेरै टोलीले निर्धारित समयमा गोलरहित बराबरी खेल्ने प्रयास गरेको बताए । गोलरहित बराबरी खेल्दा फुटबलको स्तर घटेको हुमल्सको भनाइ छ । बराबरी खेल्दा पनि दोस्रो चरणमा पुग्ने भएपछि स्तरीय फुटबलमा कमी आएको हुमल्सले बताए । ‘युरोकपको स्तर सोचेको भन्दा पनि कम भयो,’ हुमल्सले भने, ‘कतिपय टोलीले आफूले खेल्नुभन्दा पनि अर्काको खेल बिगार्ने रणनीति लिए ।’
यसअघि क्रोएसियाका मिडफिल्डर इभान राकिटिकले पनि युरोकपमा राम्रो खेल्ने टोली पराजित भएको भन्दै निराशा व्यक्त गरेका थिए । पोर्चुगलका कप्तान क्रिस्टियानो रोनाल्डोले पनि समूह चरणमा आइसल्यान्डको खेललाई आलोचना गरेका थिए । रोनाल्डोले जितका लागि नखेलेको भन्दै आइसल्यान्डको यात्रा अघि नबढ्ने बताएका थिए । यद्यपि, आइसल्यान्डले युरोकप २०१६ क्वार्टरफाइनलको यात्रा गर्दै धेरै समर्थकको मन जित्यो ।
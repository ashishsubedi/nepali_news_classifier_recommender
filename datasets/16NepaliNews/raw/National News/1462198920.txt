
﻿काठमाडौं । नेपाली कांग्रेसका सांसदहरूले नेकपा (एमाले)का अध्यक्ष केपी शर्मा ओली नेतृत्वको सरकार अब राख्न नहुने धारण प्रकट गरेका छन् ।
संसद् भवन, वानेश्वरमा सोमबार दिउँसो भएको संसदीय दलको बैठकमा बोल्ने सांसदहरूले सरकारले मधेस समस्या समाधान गर्न नसकेको, भूकम्प पीडितलाई सहायता उपलब्ध गराउन नसकेको, न्यायालयमा एकलौटी गरेको आरोप लगाएका छन् । उनीहरुले माओवादीसँग वार्ता थालेर यो सरकारको विकल्प खोज्न शीर्ष नेताहरूलाई सुझाएका हुन् ।
बैठकका बारेमा जानकारी दिँदै नेता विमलेन्द्र निधिले धेरै सांसदले यो सरकार असफल भयो भनेकाले नेतृत्वले विचार गर्न लागेको र अविश्वासको प्रस्तावका सम्बन्धमा निर्णय भइनसकेको बताए ।
“यो अप्राकृतिक गठबन्धनको सरकार हो यसलाई छिटो हटाऊँ । जनताले हामीलाई निर्वाचित गरेका हुन् । हाम्रो नेतृत्वमा सरकार बन्नुपर्छ । हामी सरकारमा जानुपर्छ ।” कांग्रेस सांसद बालकृष्ण खाणलाई उद्धृत गर्दै सांसद रामहरि खतिवडाले भने ।
संघीयता र धर्मनिरपेक्षताको विरोधमा रहेका दलहरू, मधेसको समस्या समाधान गर्न नखोज्ने दलहरूको वर्चस्व सरकारमा भएकाले समस्याको समाधान हुननसकेको उनले दाबी गरेका थिए ।
सांसद खतिवडाले सांसदहरू नै न्यायाधीश हुन लागेर कानुनी राजको अन्त्य गरेको धारण राखेका थिए । उनले मधेस समस्याको सम्बोधन गर्न नसक्ने सरकार अब राख्न नहुनेमा जोड दिए ।
“माननीय नै न्यायाधीश हुन थाले,” खतिवडाको भनाइ थियो,“कानुनी राज समाप्त भयो । मधेसको मुद्दा सम्बोधन हुन सकेन । यो सरकार फालेर नयाँ सरकार बनाऊँं । माओवादीसँग आजैदेखि वार्ताको पहल गरौँ ।”
बैठकमा सांसद कमल पंगेनीले पुनर्निर्माणमा पूर्ण असफल वर्तमान सरकारले छमिेकीसँगको सम्बन्ध सुमधुर बनाउन नसकको, संविधान कार्यान्वयनमा असफल भएको र प्रदेशको सीमाङ्कन मिलाउन नसकेको धारणा प्रकट गरेका थिए ।
बैठकमा रामकृष्ण यादव, बालकृष्ण खाण, भरत शाह, एनपी साउद, वीरबहादुर बलायर, सुधिर शिवाकोटी, कमल पंगेनीलगायत सांसदले सरकारको चर्को आलोचना गरेका थिए । सांसद मीनबहादुर विश्वकर्माले भने कुनै पनि दललाई कांग्रेसले गाली गर्न नहुने धारणा राखेका थिए ।
 
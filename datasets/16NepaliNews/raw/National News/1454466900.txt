
﻿वीरेन्द्र ओली/नयाँ पत्रिकाकाठमाडौं, २० माघ
महेन्द्र बहुमुखी क्याम्पस धरानका नेपाली विषयका प्रोफेसर टंक न्यौपानेले अनिवार्य अवकाशपछि पनि अध्यापनलाई निरन्तरता दिएपछि जरिवानामा परेका छन् । अनिवार्य अवकाश भएको ६ महिनासम्म क्याम्पसमा पढाएपछि उनले साढे ३ लाख रुपैयाँ जरिवाना तिर्नुपर्ने भएको छ । न्यौपानेले गत २७ जेठमै अनिवार्य अवकाश पाए पनि मंसिरसम्मको तलब लिएपछि जरिवानामा परेका हुन् ।
‘मासिक तलब, बिमा रकमसँगै पेन्सन पनि लिएपछि जेठ महिनादेखि मंसिरसहित दशैं पेस्की गरी सात महिनाको तलब फिर्ता गर्नुपर्ने भयो,’ उनले भने, ‘अनिवार्य अवकाशबारे विश्वविद्यालयले जानकारी गराउने व्यवस्था भए पनि जानकारी नगराउँदा उल्टै जरिवानामा परेको छु ।’ आफूले पढाउँदै आएको क्याम्पस र त्रिविले पनि जानकारी नगराएकोमा न्यौपाने आक्रोशित भएका थिए । त्रिविले ६ महिनाको तलबसहित दशैँ पेस्की फिर्ता गर्नुपर्ने भनेपछि न्यौपाने विश्वविद्यालयमा बुझ्न आएका थिए । आफूले नियमित रूपमा पढाएकाले विश्वविद्यालयले पारिश्रमिक दिनुपर्ने उनको माग छ ।
सामान्यत: अनिवार्य अवकाश हुँदा विश्वविद्यालयले तीन महिनाअगाडि सम्बन्धित कर्मचारीलाई जानकारी गराउने व्यवस्था छ । विश्वविद्यालयबाट निकाल्नुपर्ने भएमा तीन महिनाअगाडि जानकारी दिएर निकाल्न पाउने व्यवस्था छ । तर, न्यौपानेले आफूले अवकाश पाएको कुरा ६ महिनापछि थाहा पाएका थिए । ‘मैले माघ महिनामा मेरो अनिवार्य अवकाश होला भन्ने ठानेको थिएँ, त्रिविले जानकारी नगराउँदा जरिवानामा परियो,’ उनले भने ।
त्रिविको कर्मचारीको रेकर्ड ढड्डा प्रविधिमा राख्ने व्यवस्था भएपछि प्रोफेसरले पैसा तिर्नुपर्ने कर्मचारी प्रशासन महाशाखा प्रमुख वासुराज गिरी बताउँछन् । कर्मचारीको सबै रेकर्ड पुरानै ढड्डा प्रविधिको हुँदा कर्मचारीका यस्ता समस्या आउने गरेको उनले बताए । ‘म प्रमुख भएर भर्खरै आएकाले पेन्सनमा किन यस्तो समस्या भयो भन्ने विषयमा छानबिन गर्छौं,’ उनले भने ।
न्यौपानेको जन्ममिति नागरिकतामा ६ माघ २००९ छ । तर, सर्टिफिकेटमा जन्ममिति २७ जेठ २००९ उल्लेख छ । सर्टिफिकेट र नागरिकताको जन्ममिति फरक भएकाले उनले तलब फिर्ता गर्नुपर्ने भएको हो ।
न्यौपाने २०३२ सालमा त्रिवि सेवामा प्रवेश गरेका थिए । सर्टिफिकेटको जन्ममितिअनुसार न्यौपानेले गत २७ जेठमा अनिवार्य अवकाश पाएका थिए । सोसम्बन्धी त्रिविले गत २३ मंसिरमा पठाएको चिठी न्यौपानेले २९ मंसिरमा मात्र प्राप्त गरेका थिए ।
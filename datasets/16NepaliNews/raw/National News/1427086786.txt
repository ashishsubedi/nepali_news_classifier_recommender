
﻿काठमाडौँ, ९ चैत - आन्तरिक विवादका बीच नेकपा एमालेले नेताहरुको कार्यविभाजनको तयारी गरेको छ। कार्यविभाजनको विषयमा छलफल गर्न एमालेको सचिवालयको बैठक सुरु भएको छ। सचिवालयले तयार गरेको कार्यविभाजन मध्याह्न बस्ने स्थायी समिति बैठकमा पेश गरिने सचिव भीम आचार्यले जानकारी दिए। महाधिवेशनको ९ महिनासम्म पनि नेताहरुको कार्यविभाजन हुन नसकेपछि अध्यक्ष ओली र नेता माधवकुमार नेपाल पक्षबीच विवाद चर्किएको छ।

नेपाल पक्षले सचिवालयमा छलफलपछि मात्र कार्यविभाजनको प्रस्ताव स्थायी समितिमा ल्याउनुपर्नेमा जोड दिएपछि सचिवालयको बैठक बसेको हो। सचिवालयमा छलफल नभएको भन्दै आइतबार बसेको स्थायी समिति बैठकमा नेता नेपाल अनुपस्थित भएका थिए। नेपाल पक्षले पार्टीको बैठक निवासमा नभइ पार्टी कार्यालयमा राख्नुपर्नेमा समेत जोड दिएको छ। अध्यक्ष विरामी भए कार्यवाहक तोक्न समेत उनीहरुले माग गरेका छन।

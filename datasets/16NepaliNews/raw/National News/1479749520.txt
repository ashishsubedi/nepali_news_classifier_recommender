
﻿६ मंसिर, काठमाडौं । सरकारले आर्थिक सहायताका नाममा सर्लाही जिल्लाका २३ जनालाई राज्यकोषबाट ३१ लाख रुपैयाँ बाँडेको छ ।
गत असोज ६ गते बसेको मन्त्रिपरिषद बैठकले एउटा व्यक्तिलाई ६ लाख देखि ५० हजारसम्म दिने निर्णय गरेको छ । उनीहरुलाई एकै दिन कुल ३१ लाख ३४ हजार रुपैयाँ बाँडिएको छ ।
गृह मन्त्रालयको प्रस्तावमा उपचारका लागि आर्थिक सहायता उपलब्ध गराइएको मन्त्रिपरिषदको निर्णयमा उल्लेख छ ।
सरकारले विपन्न व्यक्तिहरुलाई आर्थिह सहायता उपलब्ध गराउँछ । तर, विपन्नको नाममा सम्पन्न व्यक्तिहरुले पहुँचका आधारमा रकम लिने गरेको भनेर आलोचना हुने गरेको छ ।
आलोचनाकै बीच पछिल्लोपटक सरकारबाट रकम पाउनेहरु ३२ जना छन् । तिमध्ये सर्लाही जिल्लाकामात्रै २३ जना छन् । बाँकी ९ जना भने सप्तरी, महोत्तरी र रौतहट जिल्लाका बासिन्दा छन् ।
मन्त्रिपरिषदले महोत्तरीका भागेन्द्र साह तेलीलाई ६ लाख ३० हजार र सप्तरीका श्रवण झालाई ४ लाख २८ हजार रुपैयाँ आर्थिक सहायताको रुपमा दिएको छ । बाँकी अरुलाई भने १ लाखदेखि ५० हजार रुपैयाँसम्म दिने निर्णय गरिएको छ ।
एकै जनालाई १० लाख !
यस्तै सरकारले कञ्चनपुरकी विष्णुकुमारी पोखरेललाई १० लाख रुपैयाँ उपलब्ध गराएको छ । तर विष्णुकुमारीलाई किन र के कारण यति धेरै रकम उपलब्ध गराइएको हो भनेर मन्त्रिपरिषदले खुलाएको छैन ।
गृह मन्त्रालयको प्रस्तावमा मन्त्रिपरिषदले उनलाई पैसा दिने निर्णय गरेको हो ।
यस्तै बारा जिल्लाका मोसाफिर दास तेलीलाई ३ लाख र बाराकै सञ्जु देवीलाई २ लाख आर्थिक सहायता उपलब्ध गराइएको छ ।
कानून आयोगका पूर्वअध्यक्ष उमेशचन्द्र झालाई पनि उपचार खर्चका लागि भन्दै २ लाख रुपैयाँ सरकारले दिएको छ ।
अस्पताललाई १ करोड ५ लाख ?
यस्तै मन्त्रिपरिषद बैठकले तराईमा भएको आन्दोलनका क्रममा घाइते भएकाहरुको उपचार खर्चका रुपमा विभिन्न अस्पतालहरुलाई १ करोड ५ लाख रुपैयाँ वितरण गरेको छ ।
हेर्नुस् आर्थिक सहायता पाउनेहरुको सूची

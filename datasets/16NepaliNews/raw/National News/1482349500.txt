
﻿
समाचार टिप्पणी
६ पुस, काठमाडौं । अरुबेला प्रजातन्त्र दिवस, दशैं तिहार र नयाँ वर्षजस्ता ऐतिहासिक अवसरमा मात्रै विज्ञप्ति जारी गर्ने पूर्वराजा ज्ञानेन्द्र शाहले बुधबार एउटा ‘खरो’ प्रेस विज्ञप्ति जारी गरे । उनको यो वक्तव्य कांग्रेस नेता खुमबहादुर खड्कासँग भेटवार्ता गरिसकेपछि जारी भएको हो ।
सधैं चाडबाडमा मात्रै सक्रिय हुने तर अहिले बेमौसममा आएको पूर्वराजाको यो वक्तव्यले के संकेत गर्छ ? यसबारे चर्चा गर्नुपूर्व बालुवाटारको एउटा छलफलको स्मरण गरौंः
प्रधानमन्त्री प्रचण्डले आफ्नो पार्टीको आन्तरिक बैठकमा पनि ज्ञानेन्द्रको बेइजिङ यात्राको राजनीतिक अर्थ केलाउने प्रयास गरेका थिए
अघिल्लोे साता प्रधानमन्त्री प्रचण्डले बालुवाटारमा बरिष्ठ लेखक र स्तम्भकारहरुसँग छलफलको आयोजना गरेका थिए । सो छलफलमा प्रधानमन्त्री प्रचण्डले पूर्वराजा ज्ञानेन्द्रको ‘मुभ’ का विषयमा पनि कुरो उक्काए ।
पूर्वराजा ज्ञानेन्द्रको बेइजिङ र दिल्ली अनि बैंकक यात्रा त्यतिकै नभएको र त्यसमा गणतन्त्र मास्ने योजना रहेको हुन सक्ने भन्दै प्रधानमन्त्री प्रचण्डले सो भेटघाटमा चिन्ता व्यक्त गरेका थिए ।
भेटघाटमा सहभागी विश्लेषकमध्ये केहीले अब कुनै पनि हालतमा राजतन्त्र फर्किन नसक्ने ठोकुवा गरे । राजावादीहरुले जति नै प्रयाश गरे पनि राजतन्त्र फर्किएला कि भनेर डराइरहन जरुरी नभएको केही विद्वानहरुको विश्लेषण थियो । केही विश्लेषकले चाँहि परम्परागत शक्तिलाई कमजोर नआँक्न र गणतन्त्रवादीहरु सतर्क भइराख्न प्रधानमन्त्रीलाई सुझाव दिए ।
छलफलको अन्तिममा प्रधानमन्त्री प्रचण्डले गणतन्त्रवादी शक्तिहरु सचेत नहुने हो र ०७४ माघ ७ भित्र तीनवटै चुनाव गरेर संविधानलाई कार्यान्वयनमा नलैजाने हो भने संघीयता, गणतन्त्र र धर्म निरपेक्षता धरापमा पर्न सक्ने निश्कर्ष सुनाएका थिए ।
बालुवाटारको उक्त छलफलमा मात्रै होइन, प्रधानमन्त्री प्रचण्डले आफ्नो पार्टीको आन्तरिक बैठकमा पनि ज्ञानेन्द्रको बेइजिङ यात्राको राजनीतिक अर्थ केलाउने प्रयास गरेका थिए ।
र, यही मौका पारेर बुधबार पूर्वराजा ज्ञानेन्द्रले राजनीतिक वक्तव्य नै जारी गरेका छन् । अब उनको वक्तव्यभित्र लुकेको अर्थ खोज्ने काममा विश्लेषकहरुले निधार खुम्च्याउन थाल्ने निश्चित छ ।
ज्ञानेन्द्रको वक्तव्य कति मूर्त कति अमूर्त ?
राजा महाराजाहरुको चलन के रहँदै आएको छ भने उनीहरु अमूर्त शब्दहरुको प्रयोग गरेर वक्तव्य दिन्छन् र विश्लेषकहरु त्यकिो अर्थ के हो भन्दै एक महिनासम्म लेख लेख्छन्, अन्तरवार्ता दिँदै हिँड्छन् । बुधबार जारी गरिएको वक्तव्यमा पनि धेरैवटा पदावलीहरु अमूर्तरुपमा प्रयोग गरिएका छन् ।
ज्ञानेन्द्रले आफ्नो वक्तव्यको अन्तिममा यो पनि भनेका छन- ‘समय भड्की सकेपछि पश्चातापले कुनै अर्थ राख्दैन ।’
जस्तो स्थायी सरकार कमजोर भएको, अस्थायी सरकार हावी हुँदै गएको पदावली प्रयोग गरिएको छ । लौकिक र अलौकिक सत्ताको कुरो गरिएको छ । जनताका आस्था, इतिहासले सुम्पेका जिम्मेवारी, माटो र मुटुसँग जोडिएको देशभक्ति, राष्ट्रिय गौरब मेट्ने कार्य जस्ता राजकीय ‘जार्गन’हरुको प्रयोग पूर्वराजाको वक्तव्यमा भएको देखिन्छ ।
पूर्वराजाको यो वक्तव्य अमूर्त हो कि ? मूर्त ? यसबारे प्रश्न गर्दा राजपरिवार स्रोतको ठाडो जवाफ छ,- यो वक्तव्य एकदमै मूर्तरुपमा आएको छ । आखिर के छ वक्तव्यमा मूर्त कुरा ?
पूर्वराजाको वक्तव्यले केही राजनीतिक विषयमा समेत बोलेको छ, जुन गणतन्त्र र संघीयताविरुद्ध देशमा बढिरहेको असन्तोषको आगोमा धूप हाल्ने उद्देश्यले आएको देखिन्छ ।
जस्तो, वक्तव्यमा भनिएको छ- ‘नेपाललाई अस्थिरता र अराजकताको आगोले क्रमशः जलाइरहेको छ । आज नेपाली वीचको सामाजिक सद्भाव मेटिँदैछ भने, तराई, पहाड र हिमाल माझको ऐक्य भाव तोड्ने भगिरथ प्रयत्न भइरहेको छ ।’
पूर्वराजाको यो अभिव्यक्तिले ५ नम्बर प्रदेशमा पहाड र तराईलाई अलग्याउन पाइँदैन भन्दै भइरहेको आन्दोलनलाई समर्थन गर्न खोजेजस्तो देखिन्छ । पूर्वराजाले त्यसमा खेल्न खोजेका हुन् कि भन्ने आशय उनको वक्तव्यमा देखिन्छ ।
पूर्वराजाले थप अगाडि बढ्दै यो पनि भनेका छन्- ‘ती सबै कार्य क्रान्तिकारी, परिवर्तनकारी, वलिदानी आदि शब्द भावको दुरुपयोग गर्दै राष्ट्रलाई कमजोर पार्ने र राष्ट्रिय गौरव मेट्ने कार्य, अशोभनीय मात्र नभई, असैह्य पनि बनि रहेको छ ।’
ज्ञानेन्द्रको यो अभिव्यक्तिले अहिलेको राजनीतिक स्थितिबाट उनी असैह्य बनेका छन् भन्ने स्पष्ट पार्छ । र, यसरी असैह्य बनेका पूर्वराजा सीधै यो घोषणा गर्छन् कि अब प्रखररुपले जाग्नै परेको छ । वक्तव्यमा पूर्वराजाले भनेका छन्- ‘सबै नेपालीले, राष्ट्र बचाउन फेरि एक पटक इतिहासले सुम्पिएको गहन जिम्मेवारी पूरा गर्न र देशको अक्षत अस्तित्व आफ्ना सन्ततिलाई सुम्पन्न मूखर र प्रखर रुपले जाग्नै परेको छ र लाग्नै परेको छ ।’
ज्ञानेन्द्रले आफ्नो वक्तव्यको अन्तिममा यो पनि भनेका छन- ‘समय भड्की सकेपछि पश्चातापले कुनै अर्थ राख्दैन ।’
के त्यो ‘समय’ भनेको ०७४ माघ ७ हो ?
आखिर ज्ञानेन्द्रको समय त त्यतिबेलै घर्किइसकेको हो, जतिबेला राजतन्त्रको अन्त्य भई गणतन्त्र स्थापना भयो । अब फेरि जाग्ने घोषणा पूर्वराजा ज्ञानेन्द्रले किन यतिबेलै गरे ? अब जाग्ने भनेको केका लागि ? हिन्दु राष्ट्र र राजतन्त्रका लागि ?
यतिबेला मधेसी मोर्चाका केही नेताहरु कांग्रेस एमाले र माओवादीको रीसले ‘बरु राजा नै आए पनि आउन्’ भन्ने लाइनतिर ढल्किन थालेका छन्
‘देशको अक्षत अस्थित्व आफ्ना सन्ततिलाई सुम्पने ऐतिहासिक जिम्मेवारी भनेको ठोस रुपमा के हो ?’ यो अक्षत भन्ने शब्दले संघीयताको विरोध गर्दै एकात्मक नेपालको भाव त प्रकट गरेको होइन ? यस्ता प्रश्नहरु पूर्वराजाको बेमौसमी वक्तव्यले उब्जाएका छन् ।
पूर्वराजाले देशको अवस्थाप्रति चिन्ता व्यक्त गर्नु एक सचेत नागरिकको हैसियतले स्वाभाविकै छ । तर, मुलुकले परिवर्तनका एजेण्डाहरुलाई संस्थागत गर्न र जनताले बनाएको संविधान कार्यान्वयन गर्न भगिरथ प्रयास गरिरहेका बेला पूर्वराजाबाट परिस्थितिलाई गिजोल्ने प्रकारको वक्तव्य आउँदा उनले विगतमा गरेको त्यागमाथि प्रश्न उठ्ने र उनीमाथि थप शंका गर्ने स्थिति उत्पन्न गराएको देखिन्छ ।
खुमबहादुर खड्का लगायतका केही हिन्दुवादी नेताहरुले भेटेर पूर्वराजालाई विवादमा तानेको उनको अभिव्यक्तिका प्रष्ट झल्किएको छ ।
आगामी ०७४ माघ ७ भित्र संविधान कार्यान्वयन नहोस् र प्रतिगमन उल्टियोस् भन्ने कसरतमा ज्ञानेन्द्रले समय छँदै ‘जाग्नै पर्ने’ र लाग्नै पर्ने सार्वजनिक आह्वान गरेको देखिन्छ, जुन गणतन्त्रवादी प्रमुख दलहरुका लागि चुनौती हो ।
मधेसी मोर्चामा राजावादी रुझान ?
नेपालमा गणतन्त्र मासिएर राजतन्त्र फर्काउन त्यति सजिलो छैन । तर, अहिलेको अस्थिरतामा खेल्ने र संविधान कार्यान्वयन हुन नदिने अभियानमा अब  निर्मल निवास चुप लागेर बस्दैन भन्ने प्रष्ट सन्देशचाँहि बुधबारको ज्ञानेन्द्रको वक्तव्यले प्रमुख दलका नेताहरुलाई दिएकै छ
नेपाली समाजमा अरुको रीसले आफ्नो मान्छेको काख बिगार्ने भन्ने एउटा आहानै छ । यतिबेला मधेसी मोर्चाका केही नेताहरु कांग्रेस एमाले र माओवादीको रीसले ‘बरु राजा नै आए पनि आउन्’ भन्ने लाइनतिर ढल्किन थालेका छन् ।
आफूले भनेजस्तो अधिकार पाइएन भने बरु राजतन्त्र फर्कियोस् र प्रमुख तीन दलको अधिकार पनि खोसियोस् भन्ने लाइनको अगुवाइ यतिबेला उपेन्द्र यादवले गर्न थालेका छन् । र, राजकिशोर यादव लगायतका मोर्चा अन्य नेताहरु पनि अहिले त्यस्तै अभिव्यक्ति दिन थालेका छन् ।
यो स्थितिमा मधेसी मोर्चालाई समेत प्रयोग गर्दै राजावादीहरुले गणतन्त्रलाई असफल पार्ने प्रयास गर्न सक्ने संकेत देखिन थालेको छ । र, यसैलाई ‘क्यास’ गर्न खुमबहादुरको सल्लाहमा ज्ञानेन्द्रको वक्तव्य आएको सूत्रहरुको दाबी छ ।
ध्रुवीकरणमा हेरफेरको सम्भावना
मधेसवादीहरुमा देखिन थालेको राजावादी रुझानका कारण अबको राजनीतिक ध्रुवीकरणमा फेर बदल आउन सक्ने देखिन्छ । जस्तो कि यो स्थितिमा अब गणतन्त्रलाई जोगाउन र संविधानको कार्यान्वयन गर्न कांग्रेस, एमाले र माओवादी एकातिर अनि राजावादी र मधेसवादीहरु हिन्दुराष्ट्रको ब्यानरमा अर्कातिर कित्ताबन्दी हुने अवस्था आउन सक्छ ।
यसमा खुमबहादुर खड्कामार्फत वा ज्ञानेन्द्रको प्रत्यक्ष सम्पर्कमार्फत भारतको सत्तारुढ बीजेपीको साथ राजावादी र मधेसवादीहरुलाई हुन सक्छ । किनभने, अब नेपालमा राजतन्त्र फकिर्ँदा देशभक्तिको जामा लगाएर हिन्दुराष्ट्रको राजमार्ग हुँदै भारतीय संरक्षणमै त्यो कार्ड खेलिने सम्भावना छ ।
निश्कर्षमा भन्नुपर्दा नेपालमा गणतन्त्र मासिएर राजतन्त्र फर्काउन त्यति सजिलो छैन । तर, अहिलेको अस्थिरतामा खेल्ने र संविधान कार्यान्वयन हुन नदिने अभियानमा अब निर्मल निवास चुप लागेर बस्दैन भन्ने प्रष्ट सन्देशचाँहि बुधबारको ज्ञानेन्द्रको वक्तव्यले प्रमुख दलका नेताहरुलाई दिएकै छ ।
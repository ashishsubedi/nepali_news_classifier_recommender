
﻿काठमाडौं । दश वर्षीय वर्षीया गाहा विगत तीन महिनादेखि सिकलसेल एनिमियाबाट पीडित छन् । नवलपरासी दाउन्नेदेवी गाविस निवासी गाहा आमाको साथमा अहिले राजधानीको निजामती अस्पतालमा उपचार गराइरहेकी छन् ।
चितवन क्यान्सर अस्पतालमा उपचार गराउँदा सन्चो नभएपछि अस्पतालले निजामती कर्मचारी अस्पतालमा पठाइदियो । उनकी आमा कौशिला गाहा भन्छिन् “छोरीको नाक, गिजा, पिसावबाट रगत बगिरहन्छ”, एउटा सुई हुन्छ रे, त्यसले सन्चो हुने ग्यारेन्टी पनि छैन, कि बोन म्यारो ट्रान्स्प्लान्ट गर्नुपर्छ ।”
उनका अनुसार सुईलाई ५ लाख पर्छ र बोन म्यारो ट्रान्स्प्लान्ट गर्न ३० लाख जति खर्च हुन्छ । त्यति धेरै पैसा कहाबाट ल्याउने भन्ने चिन्ताले उनलाई सताएको छ । यस्तो बिरामीलाई सरकारले १ लाख रकम प्रदान गर्छ भन्ने कुरा त्यही अस्पतालको डाक्टरले भनेपछि उनलाई थाहा भयो । र, कागजपत्र मिलाउन थालेकी छिन् ।
“यो रकमले केही सहयोग मिल्छ कि भनेर कागजपत्र मिलाउन थालेकी हुँ”, उनले भनिन् । गाहाका ४ सन्तान मध्ये वर्षा कान्छी छोरी हुन् । श्रीमान् वैदेशिक रोजगारीका लागि साउदी गएका छन् । पतिले बैदेशिक रोजगारमार्फत पठाएको पैसाले उनको परिवारको खर्च चलेको छ ।
गाहा छोरीको उपचारका लागि ५ लाखको जोहो गर्न जुटिरहेकी छन् । राजधानीमा आफन्त नभएकाले गाहा जेठो छोरासँग त्यही अस्पतालमै बसिरहेकी छन् ।
बिमल आचार्यको समस्या भने फरक छ, सरकारले विपन्न नागरिकलाई उपचारार्थ रकम दिन्छ भन्ने सुनेर उनी अरुका लागि सहयोग माग्न आएको बताउँछन् । बे्रन ट्युमरका बिरामीको लागि सहयोग माग्न आएका अचार्य रित्तो हात फर्कनु पर्यो । सरकारले यस्तो बिरामीलाई सहयोग नगर्ने भएपछि उनी रित्तो हात फर्केका हुन् । दोलखा निवासी आचार्य छिमेकी ७ वर्षीय मनिषा थामीका लागि सहयोग खोज्दै अस्पताल आएका थिए ।
उनी भन्छन्, “१२ जना परिवार रहेका उनका आमाबुबा सुकुम्वासी हुन् । मजदुरी गर्ने उनको परिवारले एक दिन काम गरेन भने १२ जनाको परिवार भोकै सुत्नुपर्छ । मनिषा विगत १ वर्ष देखि बे्रन ट्युमरबाट पीडित छन् । २ लाख खर्च भइसकेको छ । तर, पनि उनको रोगमा कुनै सुधार आएको छैन । विभिन्न ठाउँबाट सहयोगको हात थापेर २ लाख खर्च गरेको उनी बताउँछन् । हाल चावहिल बस्ने आचार्यले धेरै बिरामीलाई निःशुल्क उपचारका लागि सहयोग जुटाएका छन् ।
अस्पतालले सहयोग दिन्छौँ भनेर बोलाएपछि सबै कागजपत्र मिलाएर ल्याएको उनले बताए । “अस्पताल आएपछि मात्रै थाहा पाएँ, सरकारले बे्रन टियुमरको लागि सहयोग नगर्ने रहेछ”, उनले भने ।
यी त प्रतिनिधी पात्र र घटनामात्र हुन्, यसरी विपन्न नागरिक उपचारका लागि धाउनेहरु असंख्य छन् । नेपाल सरकारले विपन्न नागरिकको उपचारको लागि कोष नै खडा गरेको छ । सरकारले कोषमार्फत ८ ओटा गम्भीर प्रकृतीका रोगको उपचारार्थ सहयोग रकम प्रदान गर्दै आएको छ ।
सरकारले मृगौला डाइलोसीस, प्रत्यारोपण, प्रत्यारोपणपछि औषधी, मुटु, क्यान्सर, टाउको तथा स्पाईनल चोटपटक, अल्जाइमर र सिकल्सेल एनिमियाको लागि रकम सहयोग गर्छ । मृगौलाको डाइलोसिस गरेको १ पटकमा २५ सयका दरले प्रदान गर्छ । हप्तामा दुई पटक गनुपर्ने डाइलोसिस २ वर्ष सम्म २ सय ८ पटक गरेमा ५ लाख २० हजार रुपैयाँ रकम प्रदान गर्छ । मृगौला प्रत्यारोपण गरेमार्फत २ लाख र प्रत्यारोपणपछि औषधी खानको लागि १ लाख रुपैयाँ गरी जम्मा ८ लाख २० हजार रपैयाँ रकम प्रदान गर्छ । त्यसैगरी मृगोला डाइलोसीस, प्रत्यारोपण, प्रत्यारोपणपछि औषधी खानको लागी, मुटु, क्यान्सर, टाउको तथा स्पाईनल चोटपटक, अल्जाइमर र सिकल्सेल एनिमिया सम्वन्धि रोगको उपचारका लागि प्रति व्यक्ति १ लाखका दरले रकम प्रदान गर्छ ।
निःशुल्क उपचारको लागि बजेट अभाव 
नेपाल सरकारले विपन्न नागरिकको उपचारको लागि छुट्याउने बजेट नपुग्ने सरोकारवाला बताउँछन् । सहयोग रकम प्रदान गर्ने घोषणा गरेसँगै निःशुल्क उपचारको लागि आउने बिरामीको चाप थेगी नसक्नु भएकाले रकम अभाव हुने गरेको स्वास्थ्य विभाग व्यवस्थापन महाशाखाले बताएको छ । सरकारले २०७१/७२ मा ७७ करोड ७ लाख ४८ हजार वजेट छुट्ट्याएमध्ये ७६ करोड ९८ लाख ९ हजार ९ सय ७६ रुपैयाँ खर्च भएको विभागले जानकारी दिएको छ । त्यसैगरी २०७२/७३ मा ७५ करोड वजेट विनियोजन गरेको थियो ।
आर्थिक वर्ष सुरु भएको प्रथम चौमासिकमा २७ करोड ९४ लाख ६१ हजार १९ रुपैयाँ खर्च भएको विपन्न नागरिक औषधि उपचार कोष सचिवालय सम्पर्क इकाई व्यवस्थापन महाशाखाका अधिकृत दयाराम न्यौपानेले बताए । सोही वजेटबाट बाँकी रहेको रकम २४ करोड अस्पताललाई तिरेकाले जम्मा खर्च ५१ करोड खर्च भएको उनले बताए । बाँकी खर्च विवरण अस्पतालबाट आइनसकेकाले खर्च भएको रकम आउन बाँकी रहेको उनले बताए । उनी भन्छन्, “उपचार सकिएपछि अस्पातलले खर्च विवरण ल्याउँछन् त्यसैले जम्मा खर्च भन्न नसकिएको हो । अस्पतालको माग अनुसार अझै २५ करोड रकम आवश्यक पर्छ ।”
अर्थमन्त्रालयसँग माग गरे पनि जति छ, त्यसैले पुर्याउनुस् भनेको छ”, उनले अगाडि भने, “विरामीको संख्या बढेपछि रकम अभाव भएकाले वजेट माग गरेका छौं ।” उनका अनुसार विपन्न नागरिक उपचारका लागि करिव १ अर्व ७२ करोड रकम आवश्यक पर्छ । “सरकारले ल्याएको कार्यक्रम राम्रो र जनतामुखी नै छ तर वर्षेनी विरामीको चाप बढ्ने भएकाले रकम पुग्दैन ।”
विपन्न नागरिक औषधी उपचार कार्यक्रम व्यवहारिक नभएको बताउँछन् बीर अस्पतालका फार्मेसिष्ट अधिकृत मणिराज श्रेष्ठ । जिल्लाबाट सिफारिस ल्याउने भएकाले पहुँच हुनेले मात्रै यो सुविधा उपभोग गर्ने गरेको श्रेष्ठको अनुभव छ । सरकारले बनाएको विपन्न नागरिक औषधि उपचार कोष निर्देशिकामा पनि प्रष्ट नखुलाइएको उनको भनाई छ । ब्रेन टियुमरका बारेमा पनि प्रष्टसँग उल्लेख गरिनु पर्छ । ब्रेन ट्युमरका बिरामी धेरै आउँछन् निर्देशिकामा उल्लेख नगरेकाले सहयोग दिन सकिँदैन ।
बीर अस्पताले तोकिएको रकम बराबरको औषधी उपलव्ध गराउँछ । निःशुल्क औषधि दिने प्रक्रिया लामो भएकाले विरामीलाई समयमा औषधि उपलव्ध गराउन समेत समस्या भएको श्रेष्ठको अनुभव छ । सरकारले आफ्नो मातहतमा छुट्टै फार्मेसी खोल्यो भने बिरामीलाई औषधी उपलव्ध गराउन सहज हुन उनको ठम्याई छ । बीर अस्पतालको लागि गत वर्ष सरकारले १७ करोड ९० हजार १९ सय ९६ वजेट विनियोजन गरिएको थियो भने जम्मा ५८ लाख १८ हजार २५ रुपैयाँ खर्च भएको बीर अस्पतालका सह लेखापाल कृष्ण पोख्रेलले जानकारी दिए । रकम नपुगेपछि दोस्रो पटक रकम मागिएको अस्पतालले जनाएको छ ।
विरामी संख्यामा वृद्धि
स्वास्थ्य विभागका अनुसार ८ वटा रोगको निःशुल्क उपचार सेवा लिने विरामीको संख्या वर्षेनी बढी रहेको छ । २०७१/७२ मा सेवा लिने बिरामी संख्या ६ हजार १ सय ८० रहेको छ भने २०७०/७१ मा ४ हजार ६ सय २५ जना बिरामीले निःशुल्क सेवा लिएका छन् । २०७२/७३ मा २ हजार ८ सय २१ जना नयाँ बिरामीले उपचार सेवा लिएका छन् भने ११ हजार ३ सय ८१ जना पुराना विरामीले उपचार सेवा लिएका छन् । चालु आर्थिक वर्ष प्रथम चौमासिकको विरामी संख्या हो ।
विपन्न नागरिक औषधी उपचारका लागि बीर अस्पतालमा पहिलो पटक २०६७/ ६८ मा सुरू भएको हो । त्रिवि शिक्षण अस्पतालमा मृगौला प्रत्यारोपण गर्नेको संख्या ३ सय ४० रहेको छ । वर्षमा करीव २ हजार ५ सय जनाले डाइलोसिस गरेको अस्पतालका उपप्रशासक कृष्ण देव पन्तले जानकारी दिए ।
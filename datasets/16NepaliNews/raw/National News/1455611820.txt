
﻿
४ फागुन, काठमाडौं । कानूनमन्त्री अग्नि खरेलले सरकारबाट कसैलाई पनि अनावश्यकरुपमा पक्राउ नगरिने र यातना नदिइने प्रतिवद्धता व्यवस्थापिका संसदसमक्ष व्यक्त गरेका छन् ।
सरकारमाथि उठेका प्रश्नहरुको जवाफ दिन मंगलबार व्यवस्थापिका संसदमा उभिएका मन्त्री खरेलले मधेस आन्दोलनका सन्दर्भमा लागेका झूठा मुद्दा फिर्ता गरिदिने र घाइतेहरुको उपचार गर्ने निर्णय सरकारले यसअघि नै गरिसकेको बताए ।
‘अहिले पनि अनावश्यक पक्राउ वा यातना दिने काम गरिएको छ भने ती घटनालाई हेरिनेछ’ मन्त्री खरेलले भने- जुन जुन प्रश्नहरु उठाइएको छ, त्यसलाई ध्यानमा राखेर विगतका निर्णय अनुसार काम अगाडि बढाइएको छ । कसैलाई पनि यातना दिने या अनावश्यक पक्राउ गरिने छैन ।’
मधेसी मोर्चाका नेताहरुले सरकारका तर्फबाट मधेस आन्दोलनमा बल प्रयोग गरिएको र झूठा मुद्दा लगाउने तथा यातना दिने काम भइरहेको भन्दै सरकारको आलोचना गरिरहेका बेला सरकारले यस्तो कार्य नगरिने प्रतिवद्धता संसदसमक्ष जनाएको हो ।
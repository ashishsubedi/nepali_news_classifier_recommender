
﻿
१० पुस, काठमाडौं । ट्राफिक प्रहरीले कार्यालय समयमा पिक-अप ढुवानीका सवारी साधन चलाउन रोक लगाएको निर्णयप्रति बिरोध जनाउँदै यातायात व्यवसायीहरुले तत्काल निर्णय फिर्ता नभए अर्को सातादेखि कडा आन्दोलन गर्ने घोषणा गरेका छन् ।
काठमाडौंमा सवारी जाम ब्यबस्थापन गर्नका लागि भन्दै ट्राफिक प्रहरीले पिक आवरमा ढुवानी गर्दै आएका पिक अप गाडीहरु पुस १ गतेबाट विहान ९ देखि ११ र साँझ ४ देखि ६ बजेसम्म चलाउन प्रतिबन्ध लगाएको छ ।
यस्तो निर्णबाट आफ्नो रोजी रोटी नै गुमेको भन्दै काठमाडौं सार्वजनिक यातायात पिकअप ढुवानी व्यवसायी संघले शनिबार राजधानीमा बिरोध सभाको आयोजना गरि आन्दोलनको घोषणा गरेको हो ।
व्यवसायी र यातायात मजदूरले स्वतन्त्र पूर्वक आफ्नो काम गरि खान पाउने अधिकार कुण्ठित पारिएको भन्दै संघले तत्काल उक्त निर्णय फिर्ता नलिएमा शसक्त आन्दोलन गर्ने बताएको छ । संघले आयोजना गरेको कार्यक्रममा अन्य यातायात व्यवसायी संघ संस्था र ट्रेड यूनियन महासंघहरुले पनि ऐक्यबद्धता जनाएका छन् ।
कार्यक्रमलाई सम्बोधन गर्दै काठमाडौं सार्वजनिक यातायात पिकअप ढुवानी व्यवसायी संघका अध्यक्ष बुद्धि कृष्ण गजुरेलले एक हप्ता भित्रमा उक्त निर्णय फिर्ता नलिएमा शसक्त आन्दोलन गर्ने घोषणा गरेका छन् ।
‘हजारौं स्वरोजगार श्रमिकहरुको स्वतन्त्र पूर्वक काम गरेर खान पाउने अधिकारविरुद्ध लागू गरिएको नियम एक साताभित्र फिर्ता नलिएमा अर्को सातादेखि शसक्त आन्दोलन गर्नेछौं’, अध्यक्ष गजुरेलले भने, ‘समस्या समाधानका लागि यातायात मन्त्री रमेश लेखक समक्ष हामीले ११ बुंदे माग सहितको ज्ञापनपत्र बुझाएका थियौं, तर मन्त्रालय र सम्बन्धित विभागबाट कुनै वास्ता नगरिएको र वार्तामा समेत नबोलाएकोले अब हुने आन्दोलनको जिम्मेवारी पनि सरकारकै हुनेछ ।’
कार्यक्रमका प्रमुख अतिथि एमाले नेता एवम् सांसद राजेन्द्र पाण्डेले यातायात व्यवसायीको माग जायज भएकाले संसद खुलेपछि आफूले सरकारको ध्यानाकर्षण गराउने बताएका छन् ।
बिरोध सभालाई सम्बोधन गर्दै सांसद पाण्डेले भने, ‘श्रमिक वर्गको हक अधिकार कुण्ठित बनाउने गरि चालिएको कदमका बिरुद्ध संघले गरेको आन्दोलनमा मेरो ऐक्यबद्धता र समर्थन छ’, ‘निर्माण सामग्री, खाद्य वस्तु देखि आवश्यक सबै सामग्री ढुवानी गर्दै आएका श्रमिकहरुको बिरुद्धमा ल्याईएको नियमले अन्याय भएको छ ।’ समस्या समाधानका लागि सरकारले सम्बन्धित पक्षसँग अविलम्ब वार्ता गर्नुपर्ने माग पाण्डेले गरेका छन् ।
ट्राफिकले भने जस्तो पिक अप ढुवानीका साधनका कारण सवारी जाम नभएको भन्दै संघले अत्यधिक सवारी साधनको चाप, सडकको भौतिक पूर्वाधारको अवस्था, अव्यवस्थित पार्किङ आदिका कारण उत्पन्न जामको समस्याको सजाय आफूहरुलाई दिएको बताएको छ ।
एक ठाउँमा सामान हालेर अर्को स्थानमा झार्ने मात्र काम पिक अप ढुवानीका साधनले गर्ने भएकाले सवारी जाम हुनुमा आफूहरुको कुनै भूमिका नरहेको भन्दै यो निर्णय तत्काल फिर्ता हुनु पर्ने संघका महासचिव शम्भु घिमिरेले बताए ।
बिरोध सभामा नेपाल यातायात स्वतन्त्र मजदूर संगठन, नेपाल ट्रेड यूनियन फेडेरेशन, नेपाल अटो मेकानिकल व्यवसायी महासंघ, अखिल नेपाल ट्रेड यूनियन महासंघ, अखिल नेपाल यातायात मजदूर संघ लगायतका संघ संस्थाले ऐक्यबद्धता जनाएका थिए ।
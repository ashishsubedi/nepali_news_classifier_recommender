
﻿२५ मंसिर नेपालगञ्ज । बर्दियाको मैनापोखर र बाँसगढीबीचको जंगलमा प्रहरीसँग भएको झडपमा एक जना घाइते भएका छन् भने एकलाई प्रहरीले नियन्त्रणमा रहेका छन् ।
मध्यपश्चिम प्रहरी प्रमुख तथा प्रहरी नायव महानिरिक्षक माधव नेपालले दिएको जानकारी अनुसार शनिबार साँझ करिव ५ बजे झडप भएको थियो । केहीदिन पहिला जुम्लाको चन्दननाथ मन्दिरबाट चोरी भएको मूर्तिको खोजी गर्दै पुगेको प्रहरी र उनीहरु बीचमा झडप भएको थियो ।
झडपमा प्रहरीका तर्फबाट ३ राउण्ड गोली चलाइएको र प्रहरीको गोली लागेर एक जना घाईते भएको छ । प्रहरीले उनीहरुको साथबाट एक मूर्ति बरामद गरेकोे छ ।
डिआईजी नेपालले भने-‘प्रहरीको टोलीले एक पुरुष र महिलालाई पछाउँदै जाँदा उनीहरुको साथमा मूर्ति भेटिएको र त्यसलाई नियन्त्रणमा लिने क्रममा गोली चलेको छ । एक जना पुरुषको खुट्टामा गोली लागेर घाइते भएको छ ।’
घाइतेको नेपालगञ्जमा उपचार भईरहेको प्रहरीले जनाएको छ भने महिला र मूर्ति प्रहरीले नियन्त्रणमा लिएर अनुसन्धान अघि बढाएको जनाएको छ ।
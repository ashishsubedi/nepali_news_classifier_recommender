
﻿प्रधानमन्त्री सुशील कोइरालाले  भारतले अघोषित रुपमा नाकाबन्दी गरेर नेपाली जनतालाई दु:ख दिएको बताएका छन्। विभिन्न राजनीतिक दल निकटका युवाको ज्ञापनपत्र बुझ्दै प्रधानमन्त्री कोइरालाले भारतको रवैयाप्रति आक्रोश व्यक्त गरेका छन्। उनले भने, &#39;आपूर्ति व्यवस्थामा भारतले गरिरहेको असहयोग अन्तराष्ट्रिय कानुन र नेपालको अधिकार विपरित रहेको छ।&#39;
 
नेपालका लागि अत्यावश्यक  इन्धन रोकेर कुहिएका आलु तथा प्याज पठाउन नाकाबन्दी खुलाएको भन्दै झुक्याउनु अमानवीय कार्य भएको बताए। प्रधानमन्त्रीले देशभित्र राष्ट्रिय एकता कायम गर्न नसक्दा विदेशीले हेपेको गुनासो पनि गरेको ज्ञापनपत्र बुझाउने टोलीमा संलग्न एक युवा नेताले बताए। कोइरालाले नाकाबन्दीको समस्या समाधानका लागि राजनीतिक र कुटनीतिक दुवै तहमा पहल भइरहेको बताए। अनेरास्ववियूका पूर्वअध्यक्ष ठाकुर गैरे र रामकुमारी झाँक्री, नेविसंघका पूर्वअध्यक्ष गुरु घिमिरे र प्रदीप पौडेल, अखिल क्रान्तिकारीका पूर्वअध्यक्ष देवेन्द्र पराजुली र हिमाल शर्मा तथा क्रान्तिकारीका  संयोजक रमेश मल्ललगायतको टोली बालुवाटार पुगेको थियो । 
 
युवा नेताहरुले नाकाबन्दी गरेर मुलुकलाई ठप्प पार्दा सरकार तथा दलहरु चुप लागेर बस्न नहुने भन्दै यसविरुद्ध संगठित आवाज उठाउनुपर्ने र यसलाई अन्तराष्ट्रियकरण गर्नुपर्ने सुझाव दिए। टोलीले पाँच बुँदे ज्ञापनपत्र बुझाउँदै नेपाली जनताले देखाएको स्वाभिमान गुमन नदिन र इन्धन आयातको वैकल्पिक उपाय खोज्न गर्न आग्रह गरेको थियो । आफुहरुले अहिलेको भैरहेको नाकाबन्दी र त्यसको विकल्पका बारेमा सरकार र संसदले तुरुन्तै नेपाली जनतालाई सम्बोधन गरेर जानकारी दिनुपर्ने माग गरेको बताए।

 

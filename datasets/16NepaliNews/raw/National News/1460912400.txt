
﻿५ वैशाख, काठमाडौं । सत्य निरुपण तथा मेलमिलाप आयोगले १० वर्षे सशस्त्र युद्धका क्रममा भएका मानवअधिकार उल्लंघन सम्बन्धी घटना छानविनका लागि उजुरी लिन सुरु गरेको छ ।
दुई वर्षे समयावधि रहेको आयोगले गठनको १४ महिनापछि आइतबारदेखि द्वन्द्वकालीन घटनाको छानविनका लागि उजुरी लिने प्रक्रिया सुरु भएको हो । आयोगले उजुरी दिनका लागि असार २ गतेसम्म ६० दिनको समय तोकेको छ ।
आयोगले आफ्नो कार्यालय र शान्ति समितिका जिल्लास्थित कार्यालयबाट उजुरी लिन सुरु गरेको हो । पीडित वा पीडितका तर्फबाट अन्य जोकोहीले हत्या, अपहरण, अङ्गभङ्ग, शारीरिक वा मानसिक यातना, बलात्कार तथा यौनजन्य हिंसा, व्यक्तिगत वा सार्वजनिक सम्पति लुटपाट, घरजग्गाबाट जर्बजस्ती निकाला र मानवीय कानून विपरितका अपराध सम्बन्धमा उजुरी दिन सक्ने आयोगले जनाएको छ ।
शान्ति समितिको काठमाडौ कार्यालयमा आइतबार तीन दर्जन उजुरी परेका छन् । तत्कालीन विद्रोही माओवादीले राजसंस्थाको समर्थक भएको अभियोगमा घर जग्गा कब्जा गरेर गाउँबाट लखेटेका सप्तरीका महामायाप्रसाद सिंहले अढाइ करोड रुपैयाँ क्षतिपूर्तिको मागसहित काठमाडौमा उजुरी दर्ता गराएका छन् ।
सत्य निरुपण तथा मेलमिलाप आयोगले जिल्लास्थित शान्ति समितिमा प्राप्त उजुरी एक साताभित्र आयोगमा संकलन गर्ने व्यवस्था मिलाएको छ । उजुरीमाथि जेठ ५ गतेबाट प्रारम्भिक छानविन थाल्ने र भदौ महिनासम्म प्रारम्भिक छानविन पूरा गर्ने आयोगको कार्ययोजना छ । आयोगको दुई वर्षे म्याद आगामी माघ २६ गतेसम्म छ । आयोगले म्यादभित्रै सरकारलाई प्रतिवेदन बुझाउने बताएको छ ।
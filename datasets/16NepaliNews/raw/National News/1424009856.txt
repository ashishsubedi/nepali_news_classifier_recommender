
﻿३ फागुन, काठमाडौं । काठमाडौंको खुल्लामञ्चमा फागुन १६ गते दुर्इ लाख मानिस उतारेर शक्ति देखाउने दाबी गरिरहेको एमाओवादी मोर्चाले त्यसयता सरकारसँग वार्तामा बस्न खासै रुचि देखाएको छैन ।

 अब फागुन १६ यता खासै वार्ता होलाजस्तो छैन, एमाओवादीका एक केन्द्रीय सदस्यले अनलाइनखबरसँग भने- हामी अब पूर्णरुपमा फागुन १६ को कार्यक्रमका लागि केन्द्रित भएका छौं । 

यसैवीच आइतबार राजधानीमा उपलब्ध स्थायी समितिका सदस्यहरुको बैठकले आन्दोलनका कमान्डरहरु तोकेको छ । फागुन १६ को शक्ति प्रदर्शनका लागि सचिव टोपबहादुर रायमाझीलाई उपत्यकाको संयोजक तोकिएको छ ।

त्यसैगरी ताम्सालिङ अर्थात् काठमाडौं वरिपरिका जिल्लाबाट मानिस उतार्ने उद्देश्यले सचिव वर्षमान पुन अनन्तलाई ताम्सालिङको संयोजक तोकिएको  छ । विभिन्न गणतान्त्रिक मोर्चा, जनवर्गीय संगठन र समग्र आन्दोलनको संयोजन गर्ने जिम्मा महासचिव कृष्णबहादुर महरालाई दिइएको छ ।

 प्रचण्डले पश्चिममा रहनुभएका डा. बाबुराम भट्टराईसँग नियमित फोन सम्पर्क गरिरहनुभएको छ र पूर्वमा पनि नारायणकाजी श्रेष्ठसँग सम्पर्कमा हुनुहुन्छ  प्रचण्डका स्वकीय सचिव चूडामणि खड्काले अनलाइनखबरसँग भने- फागुन १६ मा देशका विभिन्न जिल्लाबाट कार्यकर्ता र जनता राजधानीमा ल्याउन तयारी छ । 

सम्वाद अनिश्चित

शनिबार विपक्षी दलको नेताका हैसियतले प्रचण्डले प्रधानमन्त्रीलाई भेटे पनि त्यसपछि वार्ताको वातावरण बन्ने ठोस गतिविधि आइतबार साँझसम्म देखिएको छैन ।

कांग्रेस नेता डा. शेखर कोइरालाको विश्लेषणमा एमाओवादी अध्यक्ष प्रचण्ड फागुन १६ को आफ्नो पोजिसन हेर्ने मनसायमा भएकाले तत्काल वार्ता र सम्वाद भन्दा पनि संविधानसभा छाड्ने दिशातिर एमाओवादीको ध्यान जान थालेको छ ।

 

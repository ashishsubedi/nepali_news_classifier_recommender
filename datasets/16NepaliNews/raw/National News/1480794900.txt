
﻿
१८ मंसिर, नेपालगञ्ज । नेकपा एमालेका बरिष्ठ नेता झलनाथ खनालले संविधान संशोधन प्रस्ताव पास गराउँछु भनु मुर्खता मात्र भएको बताएका छन् । साथै उनले संविधानलाई सर्वस्वीकार्य बनाउछु भन्नु प्रधानमन्त्री प्रचण्डको बालहठ भएको बताए ।
नेपालगञ्ज विमानस्थलमा पत्रकारहरुसँग कुराकानी गर्दै खनालले प्रधानमन्त्रीले आफ्नै पार्टीमा समेत संशोधनलाई सर्वस्वीकार्य बनाउन नसकेको बताए । उनले भने-‘सरकारले यो प्रस्ताव पास गराउन त के सरकार मै सहभागी भएका दलका संसदहरु सग्लो पार्टीको रुपमा उभिन सक्छन कि सक्दैनन हेर्न बाँकी छ ।’
पूर्वप्रधानमन्त्री समेत रहेका खनालले संशोधन प्रस्ताव सरकार फिर्ता लिन सरकारलाई सुझाव दिए । उनले भने, ‘संविधानको विषयमा असन्तुष्टि जनाउँदै आन्दोलनमा रहेका मधेसी मोर्चा र प्रमुख प्रतिपक्षले समेत असन्तुष्टि जनाएको संशोधनको प्रस्तावले निकास दिँदैन, उल्टो समस्या बल्झिन्छ मात्र ।
मधेसवादी दलले समेत हाम्रो माग अनुसारको संशोधनको प्रस्ताव होइन भनेको अवस्थामा कसको लागि र कसको ईसारामा प्रस्ताव ल्याइएको हो सरकारले औचित्य पुष्टि गर्नु पर्ने बताए ।
एमाले नेता खनालले अवको मिलन बिन्दु र निकास सरकारले विना शर्त संशोधन प्रस्ताव फिर्ता लिँदै सहमतिको आधारमा अघि बढ्ने र र स्थानीय तह निर्वाचन सम्बन्धित ऐन पास गर्दै सके बैशाखमा र नभए जेठसम्ममा निर्वाचन गराउन केन्द्रीत हुने भएको बताए ।
एमाले महासचिव ईश्वर पोखरेलले प्रदेशको सीमाङ्कनका बेलामा भएका छलफललाई लिएर एमालेले नवलपरासीदेखि बर्दियाको भूभागलाई मात्र प्रदेश बनाउन सहमति जनाएको कपोलकल्पीत र झुट भएको दाबी गरे ।
उनले भने-‘त्यो विषयमा एमालेले आफ्नो धारणा राखेको छ भने कसले सहमति जनाएर सहि गरेको छ ?, एमालेको कुन बैठकमा पास गरेको छ त्यो भनिदिन र देखाईदिनलाई चुनौती दिन चाहान्छु ।’
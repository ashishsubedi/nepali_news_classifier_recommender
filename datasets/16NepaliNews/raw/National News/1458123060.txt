
﻿३ चैत, काठमाडौं । राजपत्र अनंकित र श्रेणीविहीन कर्मचारीहरुको अन्तर जिल्ला सरुवा गर्ने अधिकार प्रमुख जिल्ला अधिकारीलाई दिने प्रस्ताव गरिएको छ ।
निजामति सेवा ऐन पाँचौ संशोधनको प्रस्तावित मस्यौदामा अधिकृतभन्दा तल्लो तहका कर्मचारीको सरुवा गर्ने अधिकार प्रमुख जिल्ला अधिकारीलाई नै दिइने उल्लेख छ ।
यसअघि गत पुस १७ गतेको मन्त्रिपरिषदको बैठकले भूकम्प प्रभावित क्षेत्रमा कर्मचारी व्यवस्थापन गर्न सहज होस् भन्ने उद्देश्यले तत्कालीन अबस्थाका लागि प्रमुख जिल्ला अधिकारीलाई यस्तो अधिकार प्रत्यायोजन गरेको थियो । यसैगरी एक क्षेत्रबाट अर्को क्षेत्रमा कर्मचारी सरुवाको अधिकार क्षेत्रीय प्रशासकलाई दिइएको थियो ।
ऐन संशोधनको प्रस्तावित मस्यौदामा यो अल्पकालीन व्यवस्थालाई अब ऐनमै व्यवस्था गरी प्रमुख जिल्ला अधिकारीलाई थप शक्तिशाली बनाइने छ । तर, क्षेत्रीय प्रशासकलाई यस्तो अधिकार दिइने छैन ।
सरुवा सम्बन्धी नयाँ व्यवस्थाले सार्बजनिक निकायको आवश्यकतालाई बढी प्राथमिकता दिई यथार्थतामा आधारित सरुवा प्रणाली लागू हुने सामान्य प्रशासन मन्त्रालयको विश्वास छ । साथै कर्मचारीहरुलाई सरुवाका लागि राजधानी धाउनुपर्ने बाध्यताको अन्त्य हुनेछ । सरुवा सम्बन्धी अधिकारका अन्य व्यवस्था भने निजामति सेवा ऐनको दफा १८ अनुसारै हुनेछन् ।
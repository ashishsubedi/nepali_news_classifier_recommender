
﻿२२ चैत, काठमाडौं । एघार महिने छोरोको कलेजो प्रत्यारोपण गर्नुपरेपछि दाङका हुकुमबहादुर ओली समस्यामा परेका छन् । आर्थिक समस्याका कारण छोरोको उपचार गर्न नसकेपछि मध्यवर्गीय परिवारका ओलीले सबैसँग सहयोगको याचना गरेका छन् ।
हुकुमबहादुरको एघार महिने छोरा चुर्णबहादुर ओली कलेजो सम्बन्धी गम्भीर समस्याबाट पीडित छन् । उनको उपचार विगत एक महिनादेखि भारतको नयाँदिल्लीस्थित इन्सटिट्युट अफ लिभर एन्ड बाइलिएरी साइन्सेसमा (आइबीएलएस)मा भइरहेको छ ।
अस्पतालले केही दिन भित्रै चुर्णबहादुरको कलेजो प्रत्यारोपणको प्रक्रिया सुरु गर्नुपर्ने र त्यसका लागि ५० लाख नेपाली रुपैयाँ खर्च लाग्ने जानकारी गराएको हुकुमबहादुरले बताएका छन् ।
अस्पतालले भनेको समय भित्र यति धेरै रकम कसरी जुटाउने भनेर उनी चिन्तामा छन् । हुकुमबहादुर र उनका सहयोगीहरुले इन्टरनेटमार्फत् रकम संकलनको अभियान चलाएका छन् । आर्थिक सहयोग संकलनका लागि नबिल बैंकको दाङ शाखामा २६१००१७५०४०५५ नम्बरको खाता खालेका छन् ।

﻿६ फागुन, काठमाडौं । एमाओवादी, मधेसवादी दल र आदिवासी-जनजातिले सरकारसँग विगतका सम्झौता कार्यान्वयन गर्न माग गरिरहेकै बेला पूर्वराजा ज्ञानेन्द्र साहले पनि आफूसँग विगतमा भएका सहमति कार्यान्वयन गर्न माग गरेका छन् ।

पूर्वराजा ज्ञानेन्द्रले आफूसँग दलहरुको के सहमति भएको थियो भन्ने खुलाएका छैनन् । तर, उनले आफूसँग भएका ती सहमति र समझदारीलाई कार्यान्वयन गराउन आवश्यक रहेको बताएका छन् ।

फागुन ७ को प्रजातन्त्र दिवसका सन्दर्भमा पूर्वराजा ज्ञानेन्द्रले विगतको गोप्य सहमति स्मरण गर्दै प्रष्टरुपमा भनेका छन्-  तत्कालीन राजनीतिक दलहरु र मेरावीच प्रजातन्त्रको मूल्य र मान्यतामा आधारित जेजति सहमति, समझदारी एवं व्यवस्थापकीय गतिविधि भएका थिए तिनको स्मरण र अनुशरण गर्दै त्यसलाई सही रुपले कार्यान्वयनमा ल्याई मूलूकलाई दिगो शान्ति, स्थायित्व र समृद्धितर्फ अघि बढाउन सकेमा नै आजको पुनित दिवसकोे सार्थकता रहन्छ । 

के थियो सहमति ?

जनआन्दोलन भइरहेका बेला ०६३ साल बैसाख ८ गते तत्कालीन राजा ज्ञानेन्द्रले देशवासीका नाममा सम्बोधन गरेका थिए । तर, आन्दोलन नरोकिएपछि बैसाख ११ गते उनले पुनः अर्को सम्बोधनमार्फत जनताको नासो जनतालाई फिर्ता गरेको भन्दै प्रतिनिधिसभा पुनः स्थापनाको घोषणा गरेका थिए ।

त्यतिबेला माओवादी नेताहरु शान्ति प्रक्रियामा आइसकेका थिएनन् । प्रतिनिधिसभा पुनस्थापनाका बेला कांग्रेस एमालेलगायतका संसदवादी दल र तत्कालीन राजावीच संवैधानिक राजतन्त्र राख्ने भित्री सहमति भएको चर्चा चलेको थियो ।

तर, त्यसबेला ज्ञानेन्द्रसँग संसदवादी दलले गरेको भनिएको सहमति गुपचुप अवस्थामै रहेको थियो । सो परिस्थितिबारे ९ वर्षपछि आएर पूर्वराजा ज्ञानेन्द्रले आफूसँग दलहरुले सहमति र समझदारी गरेको औपचारिक स्वीकारोक्ति दिएका छन् ।

पूर्वराजाले आफूसँग भएको सहमतिको खुलासा मात्रै गरेका छैनन्, सार्वजनिकरुपमै त्यसलाई कार्यान्वयन गर्नसमेत भनेका छन् ।

एमाओवादी, मधेसवादी र जनजातिले नयाँ संविधानमा विगतका सहमति र सम्झौताको भाग खोजिरहेका बेला पूर्वराजाले पनि कांग्रेस र एमालेसँग आफूसँग भएको सहमति र समझदारीको अंश मागेका हुन् ।

 नेपालको मूल कानून (संविधान) परिपूर्ण रुपमा आओस्,  पूर्वराजा ज्ञानेन्द्र भन्छन्,  मुलुकको राज्य व्यवस्थाले स्थिरता र गतिशीलता प्राप्त गरोस्, यही मेरो शुभकामना छ ।

००७ साल र ०६३ सालको तुलना

प्रजातन्त्र दिवसको पूर्वसन्ध्यामा मन्तव्य दिने क्रममा पूर्वराजा ज्ञानेन्द्रले ००७ सालको परिघटनासँग ०६३ सालको परिघटनालाई तुलना गर्दै भनेका छन्-  ६४ वर्षअघि हाम्रा जिज्यू बुबा -त्रिभुवन) ले र ९ वर्ष अघिको बषर्ारम्भ -०६३ बैसाख) मै म स्वयंले गरे/गराएको कार्यविधि पनि प्रजातन्त्र र त्यसको आधार राष्ट्रियतालाई बलियो बनाउने कार्य कदम थियो भन्ने कूरा म पुनःस्मरण गराउन चाहन्छु । 

कचिंगल नगर, राष्ट्रिय धर्म अपनाऊ

पूर्वराजा ज्ञानेन्द्रले दलहरुलाई अलमल र कचिंगल छाडेर राष्ट्रिय धर्म र परम्पराअनुसार अघि बढ्न भनेका छन् । प्रजातन्त्र दिवसका अवसरमा सन्देश दिँदै पूर्वराजा ज्ञानेन्द्र भन्छन्-  निषेध, विभेद, अन्योल, अलमल र कचिंगलमै समय बिताउनुभन्दा राष्ट्रको भूवनोट, राष्ट्रि्रय समाजको स्वरुप र राष्ट्रिय धर्म, परम्परा र मर्मलाई स्पर्श गरेर सही दिग्दर्शन गर्नेतर्फ अगाडि बढ्नु नै आजको आवश्यकता हो । 

 

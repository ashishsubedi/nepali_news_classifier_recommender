
﻿नयाँ पत्रिकाकाठमाडौं, २७ वैशाख  
करेन्ट लागेर एक बाँदरको मृत्यु भएपछि आइतबार थापाथलीमा बाँदरहरूले सडक अवरुद्ध गरी बटुवामाथि आक्रमण गरेका छन् । बाँदरहरू सडकमा निस्किएर आक्रमण गरेपछि प्रहरीले गुलेली र लाठीले बल्लतल्ल भगाएको थियो ।
थापाथलीबाट त्रिपुरेश्वरतर्फ जाने सडकमा एक बाँदरको करेन्ट लागेर मृत्यु भएको थियो । लगत्तै मन्दिरबाट बाँदरको हुल सडकमा आएर आक्रमण गर्न थालेका थिए । करिब आधा घन्टाको प्रयासपछि प्रहरीले बाँदरहरूलाई भगाएको थियो । महनगरीय ट्राफिक प्रहरी प्रभाग थापाथलीकी प्रमुख इन्स्पेक्टर रूपा लाबुङका अनुसार बाँदरको आक्रमणमा चारजनालाई चोटसमेत लागेको छ । ‘एउटा बाँदरको करेन्ट लागेर मृत्यु भएपछि अरू सडकमा आएर आक्रमण थालेकाले सडक अवरुद्ध भएको थियो,’ उनले भनिन्, ‘लाठी लगाएर भगाउनुपर्‍यो ।’
थापाथलीमा सडकमा बाँदर जम्मा भएर जाम गरेको यो पहिलो घटना होइन । यसअघि पनि आफूहरूमाथि अक्रमण हुँदा वा गाडीले ठक्कर दिँदा बाँदरहरू जम्मा भएर सडकमा जम्मा भई प्रतिकार गर्दै आएका छन् । आफ्नो जातिमाथि आक्रमण भएपछि एकजुट हुने बाँदरको जातीय विशेषता भएको बाँदरको विषयमा विद्यावारिधि गरेका डा. मुकेश चालिसे बताउँछन् ।
‘अप्राकृतिक कुराले मृत्यु भएको ठानेर उनीहरूले त्यसरी हुल बाँधेर आफ्नो जातिको सुरक्षाका लागि आक्रमण गरेको हुनसक्छ,’ डा. चालिसे भन्छन्, ‘अन्य जनावरभन्दा बाँदरको मस्तिष्क क्षमता बलियो हुने भएकाले गर्दा उनीहरू समस्या पर्दा एकजुट हुने गर्दछन् । बाँदरहरूमा जातीय माया धेरै हुने गर्दछ ।’
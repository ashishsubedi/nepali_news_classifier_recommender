
﻿काठमाडौं/ हाल नेपालमा अध्यापन भइरहेको कानुनी शिक्षाको पाठयक्रमको समयानुकूल परिमार्जन गर्नुपर्ने आवश्यकता औँल्याइएको छ । नेसनल ल कलेजको चौथो स्थापना दिवसका अवसरमा बिहीबार काठमाडौंमा आयोजित कार्यक्रममा अन्तर्राष्ट्रिय कानुनको पढाइ बढी भइरहेको, तर नेपालको सामाजिक आवश्यकताअनुसारको कानुनी अध्यापन हुन नसकेको भन्दै सहभागी वक्ताहरूले समग्र कानुनी पाठयक्रम परिमार्जन गर्नुपर्ने आवश्यकता औँल्याए ।
कार्यक्रममा सर्वोच्च अदालतका वरिष्ठ न्यायाधीश वैद्यनाथ उपाध्यायले कानुनका विद्यार्थीलाई नैतिक कानुनबारे आफ्ना अनुभव सुनाउँदै न्याय दिलाउने क्रममा जहिले पनि आवश्यकता कसलाई छ त्यो हेरेर न्यायका लागि पहल गर्नुपर्नेमा जोड दिए । पूर्वप्रधानन्यायाधीश रामकुमारप्रसाद साहले कानुनी शासनले नै मुलुकलाई सही ढंगले अगाडि बढाउने भएकाले सम्पूर्ण कानुनका विद्यार्थीलाई कानुनी शासनलाई आत्मसात् गरेर कार्यक्षेत्रमा अगाडि बढ्न आग्रह गरे ।
कलेजका संस्थापक सदस्य पवनकुमार ओझाले व्यावसायिक शिक्षाका विभिन्न काउन्सिल गठन गरी सम्बन्धित शिक्षाका मापदण्ड लागू भए–नभएको अनुगमन गर्ने भए पनि कानुनी शिक्षाका लागि बार काउन्सिल ऐन भए पनि त्यसलाई प्रभावकारी कार्यान्वयन गर्न नसकिएको बताए ।
कलेजका प्रिन्सिपल सूर्यप्रसाद ढुंगेलका अनुसार कलेजमा अहिले तीन सय ६५ जना विद्यार्थी अध्ययनरत छन् । कार्यक्रममा कानुनी क्षेत्रको अवस्थाबारे खोजपूर्ण तथ्य समेटिएको जर्नलसमेत विमोचन गरिएको थियो । अहिले नेपालमा पाँचवटा कलेजले कानुनी विषय पढाइरहेका छन् ।

﻿जीवनको यो कालखण्डसम्म मैले धेरै खालका किताब पढ्दै आएँ । तर, म खासमा व्यङ्ग्य साहित्यबाटै आएकोले सामाजिक विषयमाथिको व्यङ्ग्य बढी रुचाउँछु । विकृति–विसंगति र सामाजिक ढोंगमाथि प्रहार गरिएको विषयवस्तु असाध्यै मन पर्छ ।
समाजमा अधिकांश मानिसको जीवनमा ‘डबल स्टान्डर्ड‘ देखिन्छ । भन्ने र देखाउने एउटा, तर बाँच्ने अर्कै । त्यो दोहोरो चरित्रको ढाड सेक्ने गरी लेख्न रुचाउँछु म । पढ्न पनि त्यस्तै कुरा स्वाद आउँछ ।
पछिल्लो समय पढेको शारदा शर्माको ‘कम्प‘ उपन्यासमा त्यही विशेषता पाएँ । यसमा धर्मको आवरणमा चलिआएको गलत संस्कार, राजनीतिक प्रदुषण र नारी जातिले समाजमा खेप्दै आएको उत्पीडनको भण्डाफोर गरिएको छ । खासमा ‘कम्प‘ नारीप्रधान उपन्यास हो ।
उपन्यास पढ्दा मैले आफ्नो भावना यसमा पूरै समेटिएको पाएँ । किनकि समाजको विकृति–विसंगति हटाउनुपर्छ भनेर मैले जे–जस्तो विषयमा कलम चलाउँदै आएँ, उपन्यासले त्यस्तै विषयलाई बृहत् रुपमा उठाएको छ । 
गरुड पुराणले समाजमा छरेको अन्धविश्वास र धर्मभीरु छापलाई उपन्यासले उजागर गरेको छ । यसका साथै शारदाजीले ०७२ सालको विनाशकारी भूकम्पमा टेकेर नेपाल र भारत दुई देशलाई विम्ब बनाएर नेपालभित्रका सम्पूर्ण राजनीतिक विसंगति र शक्तिको दुरुपयोगबारे उहाँले प्रतीकात्मक रुपमा मजाले व्यक्त गर्नुभएको छ ।
देशको राजनीतिक शक्ति सधैं भ्रष्ट भइरहेको विषयमा निर्धक्कसँग छरपष्ट पारिदिनुभएको छ । किनकि उहाँले नेपालको राजनीतिलाई नजिकबाट हेर्नुभएको छ । लेखनमा धरातलीय यथार्थ आउने भएकोले सत्यको धेरै नजिक हुन्छ ।
शारदाजीले समकालीन लेखनमा राम्रो उँचाइ बनाउनुभएको छ । भाषा पनि उहाँको एकदम माझिएको छ । घुमाएर आए पनि उहाँका कुरा धेरै आधिकारिक हुन्छन् । उहाँको लेखनीको म पहिल्यैदेखि प्रशंसक हुँ ।
पुरेत्याइँ गर्नेहरुले गरुड पुराणलाई जसरी मागी खाने भाँडो बनाएका छन्, त्यसमाथि ‘कम्प‘ले कडा प्रहार गरेको छ । धर्म–पाप र स्वर्ग–नर्कको नाममा अझै पनि जनतालाई बेवकुफ बनाउने क्रम चलिरहेकै छ । धार्मिक ग्रन्थमा स्वैरकल्पना गरेर यमलोकको बारेमा लेखिएको बारेमा पनि उपन्यासले व्यङ्ग्य गरेको छ ।
शारदाजीले यसरी सामाजिक र धार्मिक अन्धविश्वासबारे लेख्नुमा उहाँले विरासत थामेको जस्तो पनि लाग्छ । उहाँको बुवा महेश्वर शर्मा आफैं साहित्यकार हो । आफ्नो समयमा बुवाले १३ दिने काजक्रियालाई तीन दिनमा झार्नुपर्छ भनेर आफ्नो उपन्यासमा लेख्नुभएको थियो । शारदाजीमा पनि बुझाइको उच्चता र अध्ययन व्यापक देखिन्छ ।
गरुड पुराणको सन्दर्भमा त्यसप्रति मलाई पटक्कै विश्वास नभए पनि घरमा भने झेल्नुपरेको थियो । मेरो पिता–माताको देहान्त भएपछि घरमा गरुण पुराण लगाए । तर, त्यसमा विश्वास छैन, म सुन्दिनँ भनेर बहिष्कार नै गरेको थिएँ । कोरा बारिरहँदा कोठाभित्र खगेन्द्र संग्रौलाको ‘आमा र यमदूतहरु‘ उपन्यास पढेर बसेँ ।
शारदाजीले ‘कम्प‘मा धार्मिक ढोंगको पनि पर्दाफास गर्नुभएको छ । भारतका आशाराम बापु प्रवृत्तिका पहेंलो वस्त्रधारी स्वामी महाराजहरुको पाखण्डी चरित्रलाई निशानामा पार्नुभएको छ । हुन पनि संसारमा सबभन्दा धेरै दुराचार चर्च र मन्दिरहरुमा हुन्छ भनिन्छ । सबभन्दा बढी अन्याय अदालतमै हुन्छ ।
उपन्यासमा एक ठाउँमा लेखिएको छ, ‘धर्मको आडमा गरिने अधर्म झन् भयावह हुन्छ ।‘ यो पंक्ति मेरो मगजमै छापिएको छ ।
आफू पनि नारी भएकोले शारदाजीले नारीको कोणबाट पनि सामाजिक अवस्थालाई केलाउनुभएको छ । समाजमा जे गर्दा पनि घुमिफिरी महिला नै दोषी हुने र उसले उत्पीडन खेप्नुपर्ने अवस्थालाई देखाइएको छ ।
उपन्यासमा महाभारतकी पात्र चित्रांगदालाई ल्याएर विनिर्माण गरिएको छ । काठमाडौं उपत्यकाको परिवेश छ कथामा । चित्रांगदामार्फत समाजमा कथित तल्लो जातिले खेप्नुपरेको उत्पीडन देखाउँदै विसंगतिलाई झापट लगाइएको छ ।
एक पुरुषले पानी नचल्ने कथित तल्लो जातकी कन्या चित्रांगदालाई पत्नी बनाएर घर लैजान्छ । तर, घरमा आमाले उनलाई बुहारीको रुपमा स्विकार्दिनन् । आमाले गर्ने ज्यादती र रोकटोकलाई छोराले पनि प्रतिकार गर्न सक्दैन । अन्तत: त्यो जोडीको सम्बन्ध टुटेर चित्रांगदा घर छोड्न बाध्य हुन्छिन् । समय क्रममा परिमल नाम गरेका स्वामीसँग उनको यौन सम्बन्ध कायम हुन पुग्छ ।
तर, विडम्बना सबै दोषको भागीदार चित्रांगदा नै हुन पुग्छिन् । धार्मिक अन्धविश्वासको जगमा उभ्याइएको यमलोकले चित्रांगदालाई खराब देख्छ । लोग्नेलाई छोडेर गएकोले पापको रुपमा अर्थ्याउँछ भने यौन सम्बन्धबाट गुरुलाई भ्रष्ट बनाइस् भन्ने आक्षेप लगाउँछ । तर, खासमा त गुरु आफैं लालायित भएर त्यो सम्बन्ध कायम भएको हुन्छ ।
यसरी ‘कम्प‘ ले सामाजिक परम्परा, धार्मिक मान्यताको नजरमा अपजसको भागी नारी नै हुनुपर्ने विडम्बनापूर्ण यथार्थको सातो लिएको छ । नारी उत्पीडनको विषयलाई शारदाजीले अघिल्लो उपन्यास ‘ताप‘मा पनि उठाउनुभएको थियो । विसंगतिमाथि धावा बोल्ने लेखकको त्यो पक्ष नै मलाई असाध्यै सुन्दर लाग्छ ।
(कुराकानीमा आधारित)

﻿सागर पण्डित/नयाँ पत्रिका
सरकारले उपत्यकाका काठमाडौं, भक्तपुर र ललितपुरलाई सडक बालबालिकामुक्त सहर बनाउने भएको छ । महिला बालबालिका तथा समाजकल्याण मन्त्रालयले उपत्यकालाई सडक बालबालिकामुक्त सहर बनाउने गरी गृहकार्य थालेको हो । यसका लागि मन्त्रालयले आवश्यक कार्ययोजना बनाउन सुरु गरिसकेको छ ।
महिला बालबालिका तथा समाजकल्याण मन्त्रालयले सडक बालबालिकामुक्त सहर बनाउन आवश्यक कार्ययोजना बनाई कार्यान्वयन गर्न सचिव मधुप्रसाद रेग्मीको संयोजकत्वमा उच्चस्तरीय समिति गठन गरेको छ । समितिले काम सुरु गरिसकेको छ ।मन्त्रालय कार्ययोजना बनाउँदै
केन्द्रीय बालकल्याण समिति, काठमाडौं महानगरपालिका, नेपाल प्रहरीको बालबालिकासम्बन्धी युनिट तथा बालबालिका क्षेत्रमा कार्यरत विभिन्न संघ/संस्थाहरूसँग आवश्यक छलफल गरी कार्ययोजना बनाउने कार्य गरिरहेको मन्त्रालयका सचिव रेग्मीले जानकारी दिए । ‘हामी कार्ययोजना बनाएर छिट्टै कार्यान्वयनमा नै लैजाँदै छौँ,’ सचिव रेग्मीले नयाँ पत्रिकासँग भने ।उपत्यकामा ६ सय सडक बालबालिका
मन्त्रालयको एक अध्ययनअनुसार काठमाडौं, ललितपुर र भक्तपुरमा झन्डै ६ सयको संख्यामा सडक बालबालिका छन् । त्यस्ता सडक बालबालिकामा पूरै अभिभावकविहीन, अभिभावक रहे पनि अभिभावकत्व ग्रहण नगरी सडकमा छोडिएका र अभिभावक भए पनि सडकमा नै रमाउने खालका गरी तीन प्रकृतिका सडक बालबालिका छन् ।अधिकांश बालबालिका कुलतमा
अधिकांश सडक बालबालिका नराम्रो कुलतमा फसेका छन् । अधिकांश सडक बालबालिका डेन्ड्राइटलगायतका नशालु पदार्थ सुँघ्ने र ड्रग्सहरूसमेत प्रयोग गर्ने अवस्थामा पुगिसकेको भन्दै असामाजिक र अस्वाभाविक प्रकृतिका हुने गरेको मन्त्रालयका अधिकारीहरूले बताउने गरेका छन् ।
पुनस्र्थापनागृह छन्, पुनस्र्थापना छैन
राजधानीमा सयौँ संख्यामा बालबालिका पुनस्र्थापना केन्द्र भए पनि सडक बालबालिकालाई कुनै पनि पुनस्र्थापना केन्द्रले राख्न चाहँदैनन् । पुनस्र्थापना केन्द्रमा लगेर राखे पनि धेरैजसो त्यस्ता बालबालिका भागेर फेरि सडकमा नै आउने भएकाले पुनस्र्थापना केन्द्रहरूले त्यस्ता बालबालिका राख्न नमान्ने मन्त्रालयका अधिकारीहरू बताउँछन् ।‘ट्रान्जिसन हाउस’ स्थापनाको तयारी
मन्त्रालयले भने त्यस्ता बालबालिकालाई पहिलो चरणमा ‘ट्रान्जिसन हाउस’ स्थापना गरेर त्यहाँ राख्ने र केही समयसम्म आचरण तथा बानी व्यहोरामा आमूल सुधार गराउने योजना बनाएको छ । सचिव रेग्मीले हाल विभिन्न संघ/संस्थाले बालबालिकालाई राख्न बनाएका सेल्टरलाई नै ट्रान्जिसन हाउस बनाउन सकिने बताए । मन्त्रालयले सूचना प्रकाशित गरी ट्रान्जिसन हाउस बनाउन इच्छुकलाई आवश्यक सहयोग गर्ने स्पष्ट पारेको छ ।सेल्टर दिन संघ–संस्था तयार भएनन्
मन्त्रालयले इच्छुकहरूको नाममा त्यस्तो हाउस बनाउन माग गर्दै सूचना प्रकाशन गरेको भए पनि सडक बालबालिकालाई सुरुको अवस्थामा सेल्टर दिन कुनै पनि संघ–संस्था तयार देखिएका छैनन् । ‘सडक बालबालिकालाई सुधार गरेर पुनस्र्थापना केन्द्रमा राख्ने कार्य निकै जटिल कार्य हो, यसमा सबैको सहयोग आवश्यक छ,’ सचिव रेग्मीले नयाँ पत्रिकासँग भने ।यसअघिका अभियान असफल
यसअघि पनि सरकारले पटक–पटक सडक बालबालिकामुक्त क्षेत्र बनाउने अभियान चलाएको थियो । तर, त्यस्ता अभियान सार्थक बन्न सकेनन् । यसपटक भने मन्त्रालय अभियानलाई जसरी पनि कार्यान्वयन गरेरै छोड्ने योजनामा अघि बढेको छ । ‘यो अभियानलाई छिट्टै सार्थकता दिने उद्देश्यले छिटोभन्दा छिटो कार्ययोजना बनाई कार्यान्वयनमा लैजाने अन्तिम तयारी छ,’ सचिव रेग्मीले भने ।
मन्त्रालयले राजधानीमा यो अभियान सञ्चालन गरेलगत्तै देशका अन्य सहरमा पनि सडक बालबालिकामुक्त सहर बनाउन आवश्यक अभियान थालिने जानकारी दिएको छ ।अनुगमन छैन
राजधानीमा मात्रै बालबालिकाको क्षेत्रमा कार्यरत सयौँ संघ–संस्था रहे पनि सरकारी स्तरबाट ती संघसंस्थाबारे खासै अनुगमन हुन सकेको छैन । मन्त्रालयले त्यस्ता संघ–संस्थाको अनुगमन गर्न नसकेको हो ।
त्यस्ता निकायको अनुगमन गर्ने कार्य मन्त्रालय मातहत रहेको समाजकल्याण परिषद्को हो । परिषद्ले यस सम्बन्धमा कुनै सक्रियता देखाउन सकेको छैन । मन्त्रालयले परिषद्मार्फत आफ्नो उद्देश्यअनुसार कार्य गरे/नगरेको नियमित अनुगमन जरुरी रहेको रेग्मीले बताए ।
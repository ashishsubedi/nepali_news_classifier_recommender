
﻿
२४ कात्तिक, बाँके । नेपाली कांग्रेसका महामन्त्री डा. शशांक कोइरालाले हिन्दी भाषालाई राष्ट्रिय भाषा बनाउन नसकिने बताएका छन् । अंगिकृत नागरिकले १० वर्ष पछि प्रमुख संवैधानिक पदमा जान पाउने अधिकारको आफू विपक्षमा रहेको उनले प्रष्ट पारे ।
नेपालगन्जमा बुधबार बिहान प्रेस युनियन बाँकेले आयोजना गरेको पत्रकार भेटघाटमा महामन्त्री कोइरालाले भने, ‘यो बारेमा कांग्रेसले अधिकारीक निर्णय गर्न बाँकी नै छ । तर, मेरो व्यक्तिगत धारणा भने नेपालमा हिन्दी भाषालाई राष्ट्रिय मान्यता र अंगिकृत नागरिकलाई मुलुकको सर्वोच्व पदमा पुराउन हुँदैन भन्ने छ ।’
नेपाली, थारु, अवधी, मैथली, भोजपुरी लागयतका सम्पूर्ण जात जातिले बोल्ने भाषालाई नै कामकाजी भाषा बनाउनुपर्ने तर, हिन्दी भाषालाई सरकारी कामकाजको भाषा बनाउन नहुने उनले बताए ।
उनले संविधान कार्यान्वयनको लागि पछिल्लो समयमा नेपाली कांग्रेस, एमाले र माओवादी केन्द्रका अध्यक्षहरुबीच दिनहुँजसो छलफल भएको र उनीहरुबीचमा संविधान संंशोधनको विषयमा समेत सहमति जानकारी पनि दिए ।
कोइरालाले भने, ‘तीन दलका नेताहरु दिनहुँजसो एक ठाउँमा बस्नु भएको छ । संविधानको कार्यान्वयनको लागि छलफल भएको छ । तर, मधेसी मोर्चा र अन्य दलका शिर्ष नेताहरुसँग पनि सहमति खोज्न आवश्यक देखिएको छ ।’
कांग्रेस महामन्त्री कोइरालाले संविधान कार्यान्वयनको पहिलो खुड्किलो तीन तहको निर्वाचन निर्धारित समयमै गर्नुपर्ने भएकाले सबै राजनीतिक दलको सहमतिमा संविधान संशोधन आवश्यक रहेको धारणा राखे ।
धर्मनिरपेक्षताको विषय तीनै तहको निर्वाचनपछि जनमत संग्रहमार्फत टुंगो लगाउनुपर्ने उनले दोहोर्‍याए ।
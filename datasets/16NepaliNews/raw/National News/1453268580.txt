
﻿
६ माघ, काठमाडौं । अमेरिकी राज्य अलास्काका पूर्वगर्भनर सारा पेलिनले रिपब्लिकन पार्टीको तर्फबाट राष्ट्रपति पदका उम्मेदवारमा डोनाल्ड ट्रम्पलाई समर्थन गरेकी छन् ।
मंगलबार ओयोवा राज्यमा आयोजित एक र्‍यालीमा उनले ट्रम्पलाई समर्थन गरेकी हुन् । अर्बपति उम्मेदवार ट्रम्पलाई समर्थन गर्ने उनी पहिलो उच्च व्यक्तित्व हुन् ।
उनले भनिन्, के तपाई हाम्रो सीमा नाका र रोजगारी तथा घर सुरक्षित गर्न सक्ने उम्मेदवारका लागि तयार हुनुहुन्छ ? आगामी राष्ट्रपतिका रुपमा ट्रम्पलाई समर्थन गर्न म यहाँ आएको छु ।’
पेलिन आठ वर्षअघि जन मकेनसँग उपराष्ट्रपति पलका लागि चुनावी दौडमा गिइन् । पेलिन जो बाइडेनसँग पराजित भएकी थिइन् भने बाराक ओबामाले जन मकेलाई पराजित गरेका थिए ।
ट्रम्पको चुनाव प्रचार टिमको तर्फबाट जारी गरिएको विज्ञप्तिमा पेलिनले अमेरिकस् राष्ट्रपति पदका लागि डोनाल्ड ट्रम्पलाई समर्थन गर्दा आफूलाई गर्व रहेको बताएकी छन् । अर्बपति ट्रम्प रिपब्लिकन पार्टीको तर्फबाट उम्मेदवार बन्ने दौडमा सबैभन्दा अगाडि छन् ।
पेलिनले भने २००८ को चुनावमा असफलता हात पारेपछि अलास्काको गर्भनरबाट राजीनामा दिएकी थिइन् र लेखक र राजनीतिक विश्लेषक बनिन् । पेलिनको समर्थनले राष्ट्रपतिको उम्मेदवारको दौडमा ट्रम्प अझ बलियो भएको उनको टीमले दाबी गरेको छ ।
रिपब्लिकनको तर्फबाट राष्ट्रपतिको उम्मेदवार बन्ने दौडमा जर्ज बुसका भाइ जेब बुशसहित ११ जना छन् ।
डेमोक्रेटिक पार्टीको तर्फबाट उम्मेदवार बन्ने दौडमा भने पूर्व विदेशमन्त्री हिलारी क्लिन्टन सबैभन्दा अगाडि छन् ।
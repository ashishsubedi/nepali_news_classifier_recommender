
﻿
२५ चैत, काठमाडौं । सरकारले लालपूर्जा नभएका भूकम्पपीडितलाई पनि घर बनाउन अनुदान दिने भएको छ । राष्ट्रिय पुनर्निमाण प्राधिकरणले जग्गाधनि पुर्जा नभएकाहरुलाई पनि बैकल्पिक व्यवस्था गरेर अनुदान दिने निर्णय गरेको हो ।
अहिले आवास अनुदान पाउन पीडितको नाममा जग्गा हुनुपर्ने र बण्डापत्र तथा जग्गाधनी लालपूर्जा हुनुपर्ने अनिवार्य गरिएको छ । पीडितलाई घर बनाउन सरकारले २ लाख रुपैयाँ दिन सुरु गरिसकेको छ ।
यो व्यवस्थाले अधिकांश वास्तविक भूकम्पपीडित अनुदानबाट वञ्चित हुन सक्ने देखिएकाले वैकल्पिक व्यवस्था मिलाउने निर्णय भएको प्राधिकरणले जनाएको छ ।
यस्तै प्राधिकरणको बैठकले भूकम्प पीडित परिवारको घर निर्माण गर्न भूकम्प प्रतिरोधी नक्साको नमूना दिने, निर्देशिका बमोजिम अनुदान उपलब्ध गराउने, निर्माण कार्यमा प्राविधिक सहयोग पुर्‍याउने र निर्माण कार्यको अनुगमन जस्ता कार्यको अनुगमन जस्ता कार्यमा केन्द्रित हुने अर्को निर्णय गरेको छ ।
यसैगरी काठमाडौं उपत्यका तथा भूकम्प अतिप्रभावित बाहेकका १७ जिल्लामा समेत विस्तृत घरधुरी क्षति सर्भेक्षण यथाशिघ्र आरम्भ गरी वषर्ातको समय अगावै आवास अनुदान सम्झौता गर्ने निर्णय पनि भएको छ ।
प्राधिकरणले धरहराको पुनर्निर्माणलाई यथाशिघ्र सुरु गर्न ‘मेरो धरहरा-म बनाउँछु’ अभियान अन्तर्गत रकम संकलन एबम् डिजाइन अघि बढाउन सम्बन्धित निकायलाई निर्देशन बताएको छ ।
यस्तै विभिन्न मन्त्रालय एवं निकायहरुले प्रस्तावित गरेका पुनर्निर्माण सम्बन्धी योजना तथा कार्यक्रमका लागि बजेट अभाव हुन नदिने र यसका लागि अर्थ मन्त्रालयले रकमान्तर तथा श्रोतान्तर गरी बजेटको व्यवस्था मिलाउने  निर्णय भएको प्राधिकरणद्वारा जारी विजज्ञप्तीमा उल्लेख छ ।
सामान्य प्रशासन मन्त्रालयले विद्यमान जनशक्तिबाट व्यवस्था गर्न नसकेमा लोक सेवा आयोगबाट सिफारिस हुने सह-सचिवलाई अनिवार्य रुपमा राष्ट्रिय पुनर्निर्माण प्राधिकरणमा खटाउने व्यवस्था मिलाउने निर्णय पनि भएको छ ।
भूकम्प प्रभावित जिल्लाका १२५ गाउँ विकास समितिमा रिक्त गाविस सचिवहरुको पूर्तिका लागि व्यवस्था मिलाइने भएको छ ।
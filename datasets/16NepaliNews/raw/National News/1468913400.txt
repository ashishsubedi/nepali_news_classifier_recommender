
﻿
सागर पण्डित/नयाँ पत्रिकाकाठमाडौं, ४ साउन
सरकारका सबै निकायले मातहतका निकायमा कर्मचारी सरुवा गर्दा कार्यसम्पादन करार गरेर मात्रै सरुवा गर्नुपर्ने भएको छ । मुख्यसचिव डा. सोमलाल सुवेदीको अध्यक्षतामा सोमबार सिंहदरबारमा बसेको सचिव बैठकले कर्मचारी सरुवा गर्दा अनिवार्य रूपमा कार्यसम्पादन करार गरेर मात्रै सरुवा गर्नुपर्ने निर्णय गरेको हो ।
निजामती सेवा ऐन र नियमावलीमा पनि कर्मचारीलाई मातहतको निकायमा सरुवा गर्दा निश्चित सूचक र जिम्मेवारीसहित कार्यसम्पादन करार गरेर मात्रै पठाउनुपर्ने उल्लेख छ । सचिव बैठकले कार्यसम्पादन करार गरेर पठाइएका कर्मचारीलाई आर्थिक वर्षभरि सरुवा गर्न नपाइने निर्णयसमेत गरेको छ । मुख्यसचिव डा. सुवेदीले सरकारको नीति कार्यक्रम तथा वार्षिक बजेटलाई प्रभावकारी रूपमा कार्यान्वयनमा ल्याउन अनिवार्य रूपमा कर्मचारीलाई कार्यसम्पादन करार गरेर मात्रै सरुवा गर्ने निर्णय गरिएको जानकारी दिए ।
करार अवधिभर हटाउन नपाइने
बैठकले करार गरेर पठाइएका त्यस्ता कर्मचारीलाई करार अवधिभर हटाउन नपाइने निर्णयसमेत गरेको छ । मन्त्रीहरूले आफ्ना मन्त्रालयमा रुचिअनुसार कर्मचारी सरुवा गर्ने गर्दै आएका छन् । त्यसलाई रोक्न सचिव बैठकले यस्तो निर्णय गरेको हो । अधिकांश मन्त्रालयमा मन्त्रीहरूले राम्रा मान्छेभन्दा हाम्रा मान्छेलाई राम्रो ठाउँमा सरुवा गर्ने गरेको पाइन्छ । अब भने कार्यसम्पादन करार गरेर पठाइएका कर्मचारीलाई मन्त्रीहरूले पनि आफ्नो रुचिअनुसार समय पूरा नहुँदै हटाउन नपाउने भएका छन् ।
कार्यसम्पादन बन्यो अनिवार्य
सचिव बैठकको निर्णयपछि अब प्रत्येक मन्त्रालयका सचिवले मातहतको विभागका महानिर्देशकहरूसँग कार्यसम्पादन करार गर्नुपर्ने भएको छ भने विभागका महानिर्देशकले कार्यालय प्रमुखसँग करार गर्नुपर्ने भएको छ । यसैगरी, विभिन्न विकास निर्माणसँग सम्बन्धित आयोजना तथा परियोजनामा जाने कार्यालय प्रमुखसाग पनि कार्यसम्पादन करार अनिवार्य बनेको छ । प्रधानमन्त्री तथा मन्त्रिपरिषद् कार्यालयका प्रवक्ता विनोदबहादुर कुँवरले बैठकले गरेको निर्णय कार्यान्वयन गर्न सबै मन्त्रालय र निकायलाई पत्राचार गरिने जानकारी दिए ।
‘सचिवहरू आफौ सम्मिलित बैठकको निर्णय कार्यान्वयन गर्नु कर्तव्य हो,’ प्रवक्ता कुावरले भने । प्रधानमन्त्री तथा मन्त्रिपरिषद् कार्यालयले सचिव बैठकले गरेको सो निर्णय कार्यान्वयन भए/नभएको सम्बन्धमा कडाइका साथ अनुगमन नगर्ने हो भने सो निर्णय कार्यान्वयन नहुने अधिकारीहरू बताउँछन् । यसअघि मुख्यसचिवकै अध्यक्षतामा बसेको सचिव बैठकले आर्थिक वर्षको अन्तिममा विभिन्न विकास परियोजनामा कार्यरत कर्मचारीको सरुवा नगर्ने निर्णय गरे पनि संघीय मामिला तथा स्थानीय विकास मन्त्रालय, सिाचाइ मन्त्रालयलगायतले नियम उल्लंघन गरेका थिए ।
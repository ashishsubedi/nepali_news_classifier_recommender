
﻿६ फागुन, काठमाडौं । एकीकृत नेकपा माओवादीको युवा संगठन वाइसिएलले प्रधानमन्त्री केपी शर्मा ओलीलाई भारत भ्रमणका क्रममा १९५० लगायतका असमान सन्धी सम्झौताहरु खारेज गर्न आग्रह गरेको छ । प्रधानमन्त्री ओलीको भारत भ्रमणको पूर्वसन्ध्यामा बिहीबार विज्ञप्ति जारी गर्दै वाइसिएलले दुई पक्षीय हितलाई बढावा दिने गरी नयाँ आधारमा सन्धी–सम्झौताको पहल गर्न पनि सुझाएको छ ।
कुनै पनि राष्ट्रिय सरोकार राख्ने गलत सम्झौता नगर्न, भारतीय पक्षबाट भैरहेको सीमा अतिक्रमण रोक्न, भारतीय सीमा सुरक्षा बल (एसएसबी)बाट भैरहेको धरपकड र ज्यादति रोक्नेतर्फ पहल गर्न पनि वाइसिएलले माग गरेको छ ।
पूर्वदेखि पश्चिम कालापानी, लिपुलेक, सुस्तालगायत नेपालका विभिन्न ठाउँहरुमा भारतबाट भैइरहेको सीमा अतिक्रमण रोकी विज्ञहरुको टिमले सीमा विवाद टुंगो लगाउन, विगतमा भारतद्वारा गरिएको नाकाबन्दीको आलोचनासहित भारतसँगको व्यापार घाटा कम गर्न पनि विज्ञप्तिमार्फत् ध्यानाकर्षण गराइएको छ ।
वाइसिएल नेपालले प्रधानमन्त्री केपी शर्मा ओलीको भारत भ्रमणप्रति शुभेच्छा प्रकट पनि गरेको छ ।
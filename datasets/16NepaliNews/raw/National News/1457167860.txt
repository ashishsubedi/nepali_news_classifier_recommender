
﻿नयाँ पत्रिकाकाठमाडौं, २२ फागुन
दशवर्षे सशस्त्र द्वन्द्वका क्रममा राज्य तथा विद्रोही पक्षबाट मारिएका द्वन्द्वपीडित परिवारले आफ्नो पहिचान र सम्मानको माग गरेका छन् । राज्य र विद्रोही पक्षबाट मारिएका परिवारभित्रै राज्यले विभेदकारी नीति अवलम्बन गरेको पीडित परिवारले आरोप लगाएका छन् ।
शान्तिमन्त्री एकनाथ ढकाल, सत्यनिरूपण तथा मेलमिलाप आयोगका अध्यक्ष सूर्यमान गुरुङ तथा विभिन्न मानवअधिकारवादी उपस्थित कार्यक्रममा आफ्ना पीडा सुनाउँदै पीडित परिवारले राज्य पीडित परिवारको सहारा बन्न नसकेको गुनासो पोखेका हुन् ।
नयाँ शक्ति नेपालको विभागीय समिति बेपत्ता परिवार, घाइते अपांगता एवं द्वन्द्व प्रभावित परिवार व्यवस्थापन विभागले आयोजना गरेको कार्यक्रममा सहभागी पीडितहरूले त्यस्तो गुनासो पोखेका हुन् ।
समान सुविधा र सम्मानको माग
‘हामीले खोजेको समान सुविधा र सम्मान हो,’ बेपत्ता परिवार समाजकी संस्थापक अध्यक्ष सविता बस्नेतले भनिन्, ‘बोल्नेले केही राहत पाएका छन्, बोल्नै नसक्नेले अझै केही पनि राहत पाउन सकेका छैनन् । हामीलाई समान सुविधा र सम्मानको व्यवस्थापन गर्नुपर्‍यो ।’
माओवादी युद्धका क्रममा मारिएका परिवारले सहिद परिवारका रूपमा सम्मान पाउन नसकेको र राज्यबाट पहिचान खुल्ने कुनै परिचयपत्रसमेत नपाएको भन्दै कार्यक्रममा सहभागी अधिकांश पीडित परिवारले परिचयपत्रको व्यवस्थापन गर्न पनि राज्यसँग आग्रह गरे ।
‘घाउलाई कोट्याउने मात्रै हो भने हाम्रो भन्नु केही छैन, साँच्चै मलमपट्टी लगाउने हो भने एउटै पीडामा पारिएका परिवारलाई फुटाएर होइन, मिलेर जाने वातावरण बनाउनुपर्छ ।’
७ र ५ लाखमा विभेद भएको आरोप
नेपालको सन्दर्भमा संक्रमणकालीन अवस्था विषयक अन्तरक्रिया कार्यक्रममा नयाँ शक्ति नेपालकी हिसिला यमीले अवधारणापत्र प्रस्तुत गरेकी थिइन् । माओवादीबाट मारिएका परिवारले सात लाख पाए पनि राज्यबाट मारिएका परिवारले ५ लाख मात्र पाएको उनले टिप्पणी गरेपछि पीडित परिवारलाई हेर्ने दृष्टिकोण खोटपूर्ण रहेको टिप्पणी अमर प्रहरी परिवार समाजका प्रतिनिधिहरूले गरेका थिए ।
समाजकी प्रतिनिधि नवलपरासीकी अमृता सिग्देलले पीडित परिवार फुटाउने गरी ७ लाख र ५ लाखको कुरा उचालिएको भन्दै विरोध गरिन् । ‘७ लाखले श्रीमान् पाउने भए हामी फिर्ता दिन्छौँ, हाम्रो श्रीमान् फिर्ता चाहियो,’ सिग्देलले भनिन्, ‘त्यस्तो विभेद राज्यले गरेको हो, हामीले होइन ।’
उनले राज्य वा विद्रोही जोकोहीबाट मारिएको भए पनि आफन्त मारिएका सबै परिवारको पीडा एउटै भएको बताइन् । ‘हाम्रा पाखुरा मात्रै फरक हो, पीडा एउटै छन्,’ उनले भनिन् ।
प्रयोग गरेको भन्दै दु:खेसो
बर्हिगर्मित जनमुक्ति सेना नेपालका उपाध्यक्ष खड्कबहादुर रम्तेलले युद्धका क्रममा आफूहरूलाई प्रयोग गरिए पनि अहिले मिल्काइएको दु:खेसो पोखे । ‘हामीलाई नाबालक भनेर सेना समायोजनका क्रममा मिल्काइयो,’ रम्तेलले भने, ‘पार्टीमा जाँदा राज्यले हेर्ने र राज्यसँग गुनासा राख्दा तपाईंहरूको पार्टीले गर्छ भन्छन्, हामीलाई राहत उपलब्ध गराउने कसले ?’
बैतडीका भुवनदेव भट्टले आफूले युद्धका क्रममा परिवारका दुई सदस्य गुमाएको भन्दै अझै समाजमा पुनस्र्थापित हुन नसकेको पीडा सुनाए । ‘म अझै पनि समाजमा पुनस्र्थापित हुन सकिरहेको छैनँ, घर जाऔँ मुख देखाउन सक्ने अवस्थामा छैनँ । केही घरेर खाऔँ भन्दा सीप भएर पनि लगानी गर्ने स्रोत छैन,’ उनले भने ।
आरोप खण्डन गर्न कार्यक्रम
नयाँ शक्ति नेपालले १० वर्षे युद्धका क्रममा भएको बलिदानलाई बिर्सेर हिँडेको आरोप लाग्न थालेपछि त्यस्तो आरोप मेटाउन कार्यक्रम गरिएको अभियान संयोजक यमीले बताइन् ।
यसअघि यस्ता कार्यक्रममा माओवादीका नाममा राज्यबाट मारिएका पीडित परिवारलाई मात्रै बोलाइन्थ्यो भने माओवादीबाट मारिएका परिवारका कार्यक्रममा तिनै परिवारलाई बोलाइन्थ्यो ।
तर, शुक्रबारको कार्यक्रममा नयाँ शक्ति अभियानले देशभरका प्रतिनिधिमूलक संघ/संस्थाको प्रतिनिधित्व गराउने गरी दुवैतर्फका पीडितहरूलाई आमन्त्रण गरेको थियो ।
शान्तिमन्त्री भन्छन्– राज्य संवेदनशील छ 
शान्तिमन्त्री एकनाथ ढकालले भने द्वन्द्वपीडित परिवारको समस्या समाधानका लागि राज्य संवेदनशील भएको बताए । उनले कोही कसैमाथि भेदभावको नीति राज्यले नलिने जिकिर गरे । ‘राज्य प्रतिबद्ध छ, राज्यले कसैमाथि भेदभावको नीति अवलम्बन गर्ने छैन,’ ढकालले भने, ‘तपाईंहरूको समस्या समाधानका लागि जिम्मेवार भएर लाग्छु ।’
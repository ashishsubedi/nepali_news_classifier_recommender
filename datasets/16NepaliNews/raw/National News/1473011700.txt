
﻿
१९ भदौ, काठमाडौं । काठमाडौंको किर्तिपुरस्थित सुन्दरीघाटमा आइतबार दिउँसो आपूर्ति मन्त्री दीपक बोहोराले अखाद्य बस्तु राखिएको कार्टुन उचालेर खाल्डो फ्याँके । बागमति किनार वरपर जम्मा भएका कर्मचारी, सर्वसाधारण र उपभोक्तावादीले तालीको फोहोरा छुटाए । तर, यो सब हेरिरहेका सर्वसाधारण उपभोक्ताले भने यसलाई ‘मौसमी नाटक’को संज्ञा दिए ।

१५ दिनसम्म बजार अनुगमन गरेर जफत भएका ३ करोड रुपैयाँ मूल्य बराबरका सामान नष्ट गर्ने कार्यक्रममा मन्त्री बोहोरा सहभागी भइरहेका थिए । उनीसँगै केही कर्मचारीले अखाद्य बस्तु खाल्डोमा फ्याँकेर बोहोरालाई साथ दिए । तर मन्त्रीले खाल्डोमा फाल्न अनुरोध गर्दा केही कर्मचारीहरु भने छुन समेत गएनन्, मात्र हेरिरहे ।

खाल्डो खनेर बाग्मती किनारैमा ३ करोड रुपैयाँ बराबरको १ लाख ३१ हजार प्रकारका मिति गुजि्रएका अखाद्य सामाग्री नष्ट गरियो ।
डोजरले खनेको खाल्डोमा अखाद्य बस्तु फ्याँक्नुअघि दिएको भाषणमा मन्त्री बोहोराले कालोबजारी गर्ने कसैलाई नछोड्ने बताए । तर, कसलाई कस्तो कारवाही हुन्छ भन्नेबारे उनले खुलाएनन् । मन्त्री बोहोराले अब उपभोक्ताले दशैंमा अखाद्य बस्तु खान नपर्ने सुनाए ।

तर, मन्त्री बोहोराले मिडियाकासामु कालोबजारीविरुद्ध चर्को कुरा गरिरहँदा कार्यक्रममा उपस्थित सर्वसाधारण भने मन्त्रीको यो भनाइमा विश्वस्त देखिएनन् ।
कार्यक्रममा आएका कीर्तिपुरका रमण श्रेष्ठले अनलाइनखबरसँग प्रतिक्रिया दिँदै भने, ‘जुन मन्त्री आएपनि एकपटक देखाउनकै लागि गर्छन् । तर, यो देखाएर र हल्ला गरेर गर्नुपर्दैन । दशैं अघि सधैं यस्तै हल्ला हुन्छ । बजारमा टोली त दिनदिनै खटिनुपर्‍यो ।’
दशैंअघि बजार अनुगमन हुने गरेको तर, बदमासी गर्नेलाई कारवाही नहुने गरेको उनको तर्क थियो ।
प्रधानमन्त्री पुष्पकमल दाहाल ‘प्रचण्ड’को निर्देशनमा बजार अनुगमनको १५ दिनको अनुगमन अभियान अब तीजमा आएर रोकिएको छ ।
एक चरण बजार अनुगमनलाई अभियानका रुपमा सञ्चालन गरेपनि अब अनुगमनलाई नियमित र प्रभावकारी नबनाउँदा भने बजारमा झनै विकृति आउनसक्ने उपभोक्ता अधिकारवादी पनि बताउँछन् ।
यसअघि यो अखाद्य वस्तु सबै जलाएर नष्ट गर्ने तय थियो । जलाउँदा वातावरण प्रदुषित हुने भन्दै बागमतिको किनारमा निर्णय परिवर्तत गरेर पुरिएको मन्त्री बोहोराले बताए ।

‘तर, प्रचारकै लागि विभिन्न जंक फुडका प्लाष्टिक, प्लाष्टिकका बट्टा तथा टिन, सिसा लगायत नकुहिने र पुनःप्रयोग गर्न सकिने फोहोर बागमति नदि किनारमा पुर्नु पनि वातावरणीय हिसावले उपयुक्त होइन भन्ने मन्त्री ज्युलाई थाहा छैन होला र ? यी अखाद्य वस्तु काठमाडौं महानगपालिकाको ल्याण्डफिल्ड साइटमा पठाएको भए हुन्न थियो र ?’ कार्यक्रममा उपस्थितहरु यस्तै प्रश्न पनि गर्दै थिए ।
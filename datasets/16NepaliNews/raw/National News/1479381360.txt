
﻿२ मंसिर, काठमाडौं । घरबाट कामकाजमा बाहिर निस्किँदा राजधानीमा तपाईंले प्रयोग गर्ने सडकको अवस्था कस्तो छ  ? धेरैलाई लाग्न सक्छ, आफ्नो क्षेत्रको सडकमा मात्र खाल्डा परेको होला । तर, महानगरीय ट्राफिक महाशाखाले उपत्यकाका सडकहरु खाल्डैखाल्डाले भरिएको रिपोर्ट प्रधानमन्त्री कार्यालयलाई बुझाएको छ ।
सो रिपोर्ट अनुसार, उपत्यकाका प्रायः सबै प्रमुख सडकमा खाल्डैखुल्डा छन् । लगनखेलदेखि भद्रकालीसम्म, जमलदेखि शीतल निवाससम्म र सिंहदरबारदेखि बालुवाटारसम्मका सडक बाहेक सबै सडकमा खाल्डाहरु परेको ट्राफिक महाशाखाले जनाएको छ । देशको सबैभन्दा महत्वपूर्ण निकाय शीतल निवासदेखि सामाखुसी जाने बाटोमा खाल्डैखाल्डा रहेको ट्राफिक महाशाखाले जनाएको छ ।
महाशाखाले हरेक दिन राजधानीको सडकको भौतिक अवस्थाबारे सूचना संकलन गरी रिपोर्ट तयार गर्ने गरेको छ । त्यस्तो रिपोर्ट प्रत्येक हप्ताको शुक्रबार प्रधानमन्त्रीको कार्यालयलाई उपलब्ध गराउँदै आएको छ । तर, रिपोर्टमा औंल्याइए अनुसार सुधारको काम नहुँदा सडकको अवस्था ज्यूँ का त्यूँ रहने गरेको छ । यसैबीच बुधबार प्रधानमन्त्री पुष्पकमल दाहाल ‘प्रचण्ड’ले सडक विभागका अधिकारीलाई बोलाएर बिग्रेका सडकको मर्मतमा लाग्न निर्देशन दिएका छन् ।
महाशाखाका अनुसार, कोटेश्वर प्रहरी कार्यालय अगाडि, भाटभटेनी अगाडि, जडिबुटी–पेप्सीकोला खण्डअन्तर्गत वडा कार्यालय अगाडि तथा पेप्सीकोला मनोहरा पुलमा ठूल्ठूला खाल्डा छन् । यी ठाउँहरुमा लामो समयदेखि खाल्डा रहँदै आए पनि सडक विभागले अझै मर्मत गरेको छैन ।
टेकुमा अम्बे कम्पेक्स अगाडिको सडक तथा चित्तधर सालिकदेखि टंकेश्वर जाने सडकमा पनि पिच भत्किएर खाल्डैखाल्डा परेका छन् । ती ठाउँहरुमा ढल फुटेर थप असहज भएको छ । उता कपन वडा क्षेत्रमा त सबै सडकमा खाल्डैखाल्डा छन् । ट्राफिक प्रहरीका अनुसार, सुकेधाराचोक र कपन नीलो पुल क्षेत्रका सडक पनि उस्तैगरी भत्किएका छन् ।
यस्तै, भक्तपुरमा कौशलटारदेखि गठ्ठाघरसम्मको मुख्य सडकखण्ड खाल्डैखाल्डाले भरिएका छन् । ट्राफिक महाशाखाले भनेको छ, गठ्ठाघरदेखि अनुदानचोकसम्म, सानोठिमीबाट मगरगाउँ जाने पिचबाटो र कौशलटारदेखि बालकोटको सडक भासिएको र पिच भत्किएर बिग्रिएको छ ।
ललितपुरमा नख्खु उकालो, बाइपास मोडका सडक र नख्खु दोबाटोदेखि एकान्तकुनासम्मका सडक खाल्डाखुल्डीले भरिएका छन् ।

﻿
अरुण बराल/विश्लेषण
२७ पुस, काठमाडौं । बालुवाटारमा आयोजित शीर्षनेताहरुको पछिल्लो बैठकमा पूर्वप्रधानमन्त्री झलनाथ खनाल सोफामा आरामसँग ढल्किएका थिए । उनको हाउभाउले निश्चिन्तभाव दर्शाइरहेको थियो ।
एमाले नेता खनालले सोफामा ढल्किएरै भने- ‘संविधान बनिहाल्यो, अब राष्ट्र के हो, राष्ट्रियता के हो, छलफल गर्दै जाऔंला । बहस गर्दै जाऔंला । यो अहिल्यै टुंगिने विषय होइन ।’
पूर्वप्रधानमन्त्री खनालजस्तै प्रधानमन्त्री केपी शर्मा ओली पनि तनावरहित देखिन्थे प्रमुख दलहरुको बैठकमा । उनले बालुवाटार आएका अन्य नेतालाई भने,हाम्रो तर्फबाट जेएन कामरेड हुनुहुन्छ, माधवजी हुनुहुन्छ, छलफल गर्दै गर्नोस्, मचाँहि एकैछिन आराम गर्न माथि जान्छु ।
धेरैले मानिसहरुलाई के लाग्दै आएको थियो भने एमालेभित्र माधवकुमार नेपाल, घनश्याम भुसाल र योगेश भट्टराईहरु केपी ओली पक्षधरभन्दा प्रगतिशील र अग्रगामी नेताहरु हुन् । झलनाथ खनाल र वामदेव गौतम पनि केपी ओलीभन्दा अग्रगामी सोच भएका नेता हुन् ।
तर, अहिले माधव नेपालको ‘कठोरपन’ केपी ओलीको भन्दा बढ्ता देखिन थालेको छ । घनश्याम भुसाल पूर्णतः मौन छन् । योगेश भट्टराई मधेस र माओवादी मामिलामा ओलीभन्दा बढी नै आक्रामक प्रतीत भइरहेका छन् । ‘झलनाथ खनाल भोक न भकारी, शोक न सूर्ता’ को स्थितिमा छन् । वामदेव गौतम केपी ओलीमा विलय भएका छन् ।
केपी ओली उखान टुक्का भनेर एमालेको छवि धुमिल पारिरहेका छन्, तर अरु सबै शीर्ष नेताहरु पनि एमालेको भविश्यप्रति खासै चिन्तित देखिँदैनन् । चिन्ता छ त केबल पदीय भागवण्डामा मात्र ।
के अहिले एमालेभित्र दुई लाइनको संघर्ष सकिएकै हो त ? केपी ओलीभन्दा माधव नेपाल समूह अझै अनुदारवादी देखिएको हो ? विशेष गरी आदिवासी र जनजातिको मामिलामा प्रधानमन्त्रीलाई लचकदार बन्न सहयोग गर्नुपर्नेमा माधव नेपाल समूहले अझ बढी अनुदार हुन प्रधानमन्त्रीलाई उक्साइरहेको हो ? यस्ता विविध प्रश्नहरु माधव नेपाल र उनी पक्षधर नेतामाथि उठ्न थालेको छ ।
माधव नेपालमाथि प्रश्न
माधव नेपालले यतिबेला मधेसी मोर्चाका नेताहरुमाथि कडा रुप अपनाएको पाइन्छ । यतिमात्रै होइन मधेसमा सेना परिचालन गर्नुपर्नेसम्मका उनका अभिव्यक्तिहरु आउने गरेका छन्, जसले गर्दा माधव नेपालको छवि केपी ओलीको भन्दा बढ्ता मधेसविरोधी र अनुदार देखिन थालेको छ ।
तमलोपाका एक नेता माधव नेपालप्रति गुनासो गर्दै भन्छन्-‘उहाँ दुई नम्बर प्रदेशको सबैभन्दा शीर्ष तहको नेता हो, मधेसी समाजसँग भावनात्मक सम्बन्ध पनि गाँसिएको नेता हो, तर किन यतिसाह्रो मधेसी जनताप्रति दुरी बढाइरहनुभएको छ, बुझिनसक्नु छ ।’
यो कुरा कसैबाट छिपेको छैन कि नेकपा एमालेमाथि जनजाति र मधेसी समुदायप्रति अनुदार रहेको आरोप लाग्दै आएको छ । र, यो अनुदार नीति केपी ओली पक्षको रहेको बताउने गरिएको छ । तर, अहिले धेरैलाई अचम्ममा पार्दै माधव नेपाल पक्षले अनुदारतामा ओलीलाई समेत उछिनेको अवस्था छ ।
माधव नेपाल मधेसीहरुप्रति किन केपी ओलीभन्दा पनि आक्रामक ? कतै रौतहटमा मधेसी कार्यकर्तालेले उनीमाथि गरेको प्रहारको प्रतिक्रिया हो ? या ओलीलाई असफल पार्नका लागि मधेसीलाई चिढ्याउने चालबाजी हो ? यस्तो प्रश्नमा एमालेका एक पदाधिकारीले यत्तिमात्रै भने- ‘उहाँजस्तो नेता सानोतिना घटनाले प्रभावित बन्नु राम्रो होइन ।’
उता एमाले सममर्थित युवा संघका केही नेताहरु चाँहि पार्टीले मधेसी र जनजातिलाई चिढ्याउने रुखो एवं अनुदार नीति लिएकोमा खासै सन्तुष्ट देखिँदैनन् ।
जबज र दक्ष प्रजापतिको टाउको
एमालेका जननेता मदन भण्डारीले बहुदलीय जनवाद (जबज) को सिद्धान्त प्रतिपादन गरिरहेका बेला झलनाथ खनालले त्यसलाई दक्षप्रजापतिको टाउकोको संज्ञा दिएका थिए । शरीर मानिसको र टाउको चाँहि बोकाको भएजस्तै बहुदलीय जनवाद अमिल्दो भएको खनालको प्रारम्भिक विश्लेषण थियो ।

बहुदलीय जनवादमा संघीयता र समावेशिताको सिद्धान्त थप्नुपर्ने वा थप्न सकेको हुन्थ्यो भने एमाले यतिबेला मधेसी र जनजातिमैत्री पार्टी हुने थियो

पछि यही जबजमा टेकेर खनाल एमालेको अध्यक्ष भए । अध्यक्ष भएपछि उनले जबजलाई सम्वृद्ध पार्न दुईवटा कुरा थप्नुपर्ने जिकिर अघि सारे । खनालको विश्लेषण अनुसार जबजमा दुईवटा विषय थप्न जरुरी थियो, संघीयता र समावेशी समानुपातिक सिद्धान्त ।
यदि खनालले भनेजस्तै बहुदलीय जनवादमा संघीयता र समावेशिताको सिद्धान्त थप्नुपर्ने वा थप्न सकेको हुन्थ्यो भने एमाले यतिबेला मधेसी र जनजातिमैत्री पार्टी हुने थियो । तर, ऊ यसको ठीक उल्टो नेपाली कांग्रेसभन्दा पनि बढी अनुदार र एकल जातिवादी एवं संघीयताप्रति कम प्रतिवद्धता भएको पार्टीका रुपमा अगाडि आउन थालेको धेरैले महसुस गरिरहेका छन् ।
एमालेले बहुदलीय जनवादमा परिमार्जन र सुधार गर्नुको साटो संघीयता र समावेशी सिद्धान्तलाई नै ‘दक्ष प्रजापतिको टाउको’ मा परिणत गर्न खोजिरहेको छ ।
संघीयता, समावेशिता र पहिचानको अधिकारलाई बहुदलीय जनवादमा जोड्नुको साटो एमालेका सबै नेताहरु असमावेशी, एकात्मक र जातीय राज्यको व्याख्यातिर लागेका छन् । नेपाल बहुजातीय र बहुसांस्कृतिक देश हो भन्नेसम्म स्वीकार गर्न एमाले नेताहरुले कञ्जुस्याइँ गरिरहेका छन् ।
घनश्याम भुसाल पनि उस्तै ?

एमालेमा बहुदलीय जनवादको व्याख्याता एवं भाष्यकार मानिने घनश्याम भुसाल र योगेश भट्टराईहरु पनि मधेसी र जनजातिप्रति अनुदाररुपमा प्रस्तुत भइरहेका छन् ।
नेपाली समाज पुँजीवादी भयो कि भएन भनेर बहस गरिरहेका घनश्याम भुसाल यतिबेला एमालेको उपमहासचिव पदमा छन् । तर, उनी  मधेसी समुदायसँग बढी झस्किइरहेका छन् । ८ वटा जिल्लालाई दुई नम्बर प्रदेश अन्तरगत अलग्गै राखिएकोमा पनि भुसाल सन्तुष्ट देखिँदैनन् । कांग्रेस र एमालेले संविधान बन्नुअघि ल्याएको ७ प्रदेशको खाकामा मधेसलाई दुईवटा प्रदेशमा राखिएकोमा समेत भुसाल सन्तुष्ट थिएनन् । हिमाल, पहाड र तराईलाई मिलाएर प्रदेश बनाउँदा राम्रो हुने निश्कर्षमा पुगेको देखिन्छ । पहाडसँग नजोडी मधेसको मात्रै प्रदेश बनाउँदा कालान्तरमा नेपाल बिखण्डित हुने भुसाल पक्षका नेताहरुको सोचाइ छ । अहिले दुईटा प्रदेश दियो भने मधेसीले आत्मनिर्णयको अधिकार र स्वायत्तता माग गर्ने उनीहरुले विश्लेषण गर्दै आएका छन् ।
एमालेभित्रका प्रगतिवादी भनिएका गुटका नेताहरुको पनि भुसालको जस्तै सोचाइ छ, जुन केपी ओलीको सोचाइसँग पूर्णतः मेल खान्छ । एमालेका सबै नेताहरुको संघीयताप्रतिको प्रतिवद्धता निकै कमजोर देखिन्छ । मधेसी समुदायप्रति उनीहरुको तीव्र अविश्वास देखिने गरेको छ ।
केपी ओली पक्षका वैचारिक खम्बा मानिने प्रदीप ज्ञवाली, शंकर पोखरेल वा महासचिव ईश्वर पोखरेलसँग अब माधन नेपाल पक्षका घनश्याम भुसाल, योगेश भट्टराई र रघुजी पन्तहरुको वैचारिक-राजनीतिक दुरी पूर्णतः मेटिएको छ ।
एमालेमा माधव नेपाल र केपी ओली पक्षवीच अन्तरविरोध नै नभएको विल्कुल होइन । तर, त्यो अन्न्तरविरोध अब राजनीतिक नियुक्तिहरु र केपी ओलीले आफ्नो गुटका मान्छे भर्ती गरे भन्ने असन्तुष्टिमा मात्रै सीमित छ ।
बदलिँदै छन् ओली
पछिल्लो समयमा प्रधानमन्त्री केपी ओलीमा सकारात्मक परिवर्तन आउन थालेको नेपाली कांग्रेसका एक नेता बताउँछन् ।

मानिसहरुको अपेक्षाचाँहि के थियो भने एमालेमा ओली कठोर छन् र माधव नेपाल पक्ष व्यवहारिक छ । तर, यसको विपरीत ओली व्यवहारिक बन्दै गएका छन् र माधव नेपाल पक्षका नेताहरु कठोर बन्न पुगेका छन्

संविधान बन्नुअघि १० दिनसम्म पर्खेर मधेसीका माग समेटौं भन्दा सुन्नै नचाहने प्रधानमन्त्री ओली अहिले सीमांकन हेरफेर, निर्वाचन प्रणालीमा परिमार्जन तथा समावेशीको क्लष्टर फेरबदल गर्न विस्तारै तयार हुन थालेका छन् ।
मधेसी मोर्चाका मागहरु सुन्नै नचाहने प्रधानमन्त्री उनीहरुप्रति नरम देखिन थालेका छन् । तर, प्रधानमन्त्री ओलीलाई लचकदार नहुने र नझुक्न माधव नेपाल पक्षले अनुदारवादी कोणबाट प्रेसर गरिरहेको छ ।
मानिसहरुको अपेक्षाचाँहि के थियो भने एमालेमा ओली कठोर छन् र माधव नेपाल पक्ष व्यवहारिक छ । तर, यसको विपरीत ओली व्यवहारिक बन्दै गएका छन् र माधव नेपाल पक्षका नेताहरु कठोर बन्न पुगेका छन् ।
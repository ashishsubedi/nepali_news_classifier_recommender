
﻿
काठमाडौँ : नेकपा एमालेका अध्यक्ष केपी शर्मा ओलीले संविधान जारी भएपपछि पनि केही दलले असन्तुष्टि व्यक्त गर्ने क्रममा गरेको हिंसात्मक तिविधि अस्वीकार्य भएको बताएका छन् ।नेपाल पर्यटन राष्ट्रिय व्यवसायी सङ्गठनको प्रथम महाधिवेशनको आज यहाँ उद्घाटन गर्दै अध्यक्ष ओलीले विश्वका कुनै पनि मुलुकका भन्दा लोकतान्त्रिक मूल्य र मान्यताका आधारमा नेपालको संविधान कमजोर नरहेको दाबी गर्दै संविधानसभाको व्यापक सहभागिताका आधारमा निर्मित संविधानलाई मान्न आग्रह गरे ।

&#39;लोकतन्त्रमा केही कुरामा चित्त बुझेन भन्दैमा आन्दोलनका नाममा निर्दोष व्यक्ति र प्रहरीमाथि आक्रमण, व्यक्तिका घर, सरकारी कार्यालय तोडफोड, सीमामा अवरोधजस्ता कार्य स्वीकार्य छैन&#39;, उनले भने, &#39;संविधानमा मेरो पनि चित्त नबुझेका केही विषय छन् तर संविधान मेरा लागि मात्र होइन, यो देशलाई अघि बढाउने दस्तावेज हो ।&#39;तराई मधेस केन्द्रित दलका कुनै असन्तुष्टिका विषय भए वार्तामा बसेर सङ्घीयताको हेरफेर गर्न सकिने उनले बताए ।

अध्यक्ष ओलीले तत्कालका केही साना स्वार्थ पूरा गर्न ठूला उपलब्धिलाई ओझेल पार्न नहुने भन्दै संविधान जारी भएपछि नेपाल र भारतका बीचको सम्बन्ध बिगार्न भइरहेको प्रयास सफल नहुने विश्वास व्यक्त गरे ।&#39;भारत हाम्रो भरपर्दो मित्र हो, उसका विरुद्ध केही गर्नुपर्ने कारण वा त्यस्तो कुनै योजना नेपालको छैन&#39;, उनले भने, &#39; यो कुरा भारत सरकारले बुझेको हुनुपर्छ तर संयुक्त राष्ट्रसङ्घको सदस्य रहेको स्वतन्त्र सदस्य नेपालले आफ्नो संविधान जारी गर्नु पनि उत्तिकै स्वाभाविक हो ।&#39;

उनले संविधानमा सङ्घीयता, गणतन्त्र, समावेशीता र समानुपातिकलगायतका व्यवस्था गरेर जनतालाई अधिकार सम्पन्न बनाएको चर्चा गरे ।
कार्यक्रममा संस्कृति, पर्यटन तथा नागरिक उड्डयन मन्त्री कृपाशुर शेर्पाले भूकम्पपछि पर्यटन क्षेत्रमा केही भ्रम रहे पनि क्रमशः पूर्ववत् अवस्थामा ल्याउन सरकारले काम गरिरहेको बताए । 


﻿९ चैत, काठमाडौं । प्रचण्ड नेतृत्वको एमाओवादी र मोहन वैद्य नेतृत्वको माओवादीवीच पार्टी एकताका लागि बहसको आधारपत्र तयार भएको छ । दुई पार्टीवीच विभिन्न सातवटा विषयमा फरक-फरक धारणा छन् । पार्टी एकताको आधार तयार पार्न आइतबार बिहानै बुद्धनगरस्थित माओवादी कार्यालयमा दुई दलको बैठक बसेको थियो । दुई दलवीच सम्पन्न छलफलले मालेमावाद र त्यसको विकास आवश्यक छ कि छैन भन्नेबारे बहस गर्ने सहमति गरेको छ ।

मार्क्सवादको विकासबारे छलफल गर्न आवश्यक छ भने त्यसको विकास कसरी गर्ने भन्ने विषयलाई पार्टी एकताका लागि छलफलको आधार बनाउन दुबै पक्ष सहमत भएको एक नेताले बताए । माओवादी एकताका लागि बाधक तत्का रुपमा ७ वटा भिन्नताहरुको पहिचान भएको छ :

१. मार्क्सवादको विकास आवश्यक छ/ छैन

एमाओवादी अध्यक्ष प्रचण्ड र बरिष्ठ नेता बाबुराम भट्टराई एक्काइशौं शताब्दीमा मार्क्सवादको नयाँ ढंगले विकास गनुृपर्ने बताइरहेका छन् । प्रचण्ड र बाबुरामको यो लाइनलाई वैद्य र विप्लवहरु संशोधनवाद मान्छन् । अब पार्टी एकताका लागि मार्क्सवादको विकासबारे बहस गर्न दुबै पक्षवीच सहमति भएको छ ।

२. भावी क्रान्तिको मोडेल कस्तो हुनुपर्छ ?

पार्टी एकताको प्रयास गरिरहेका माओवादी समूहवीच क्रान्तिको मोडेल र रणनीतिका विषयमा निकै ठूलो मतभेद छ । एमाओवादीले  नयाँ जनवादी क्रान्तिको कार्यभार मूलतः पूरा भइसकेको बताएको छ भने वैद्य समूह अझै पनि नयाँ जनवादी क्रान्तिकै पक्षमा छ । वैद्य समूहको लाइनलाई एमाओवादीले जडसूत्रवादी सोचाइ मान्ने गरेको छ ।

मणि थापाचाँहि भेनेजुएलाको जस्तो समाजवादी क्रान्तिको लाइनमा छन् । पछिल्लोपटक फुटेको विप्लव समूहले अहिले  एकीकृत क्रान्ति  भन्न थालेको छ, जसलाई वैद्य पक्षले सारसंग्रहवाद बताउँछ ।

३. इतिहासमा ठीक भो कि गल्ती भो ?

माओवादी समूहवीच जनयुद्धको इतिहासलाई कसरी विश्लेषण गर्ने भन्नेमा पनि चर्को मतान्तर छ । चुनवाङ बैठकबाट पार्टीमा विचलन आएको र सेना समायोजन गर्नु गल्ती भएको निश्कर्ष वैद्य, विप्लव र मणि थापाहरुको छ । प्रचण्ड, बाबुरामले चाहिँ जनयुद्धलाई नबिसाएको भए पेरुको साइनिङ पाथ जस्तै भइने बताउने गरेका छन् । आइतबारको दुई दलीय बैठकले इतिहासको विवाद टुङ्याउन जनयुद्धदेखि अहिलेसम्म आइपुग्दा केके कमी कमजोरीहरु भए भन्नेबारे बहस गर्ने निर्णय गरेको छ । पार्टीको इतिहासबारे छलफल गर्ने र साझा सहमति खोज्ने वैद्य पक्ष र प्रचण्ड पक्षवीच सहमति भएको छ ।

४. संसदवाद कि संसदको प्रयोग ?

कम्युनिष्टहरुले भन्दै आएको संसदवाद अर्थात संसदीय निर्वाचनमा जनाउने सहभागिता वा बहिस्कारलाई कसरी हेर्ने भन्ने विषयमा पनि दुबै पक्षवीच विवाद छ । कम्युनिष्टहरुले संसदलाई कसरी हेर्ने भन्नेबारे वैद्य पक्ष र प्रचण्ड पक्षवीच बहस गर्ने सहमति भएको छ ।

५. जनवादी केन्द्रीयता कि नयाँ विकल्प ?

वैद्य र प्रचण्डवीच सम्पन्न छललफलमा जनवादी केन्द्रीयतालाई मान्ने कि नमान्ने भन्ने विाष्यमा पनि छलफल भएको छ । अब हुने एकतापछि पार्टीको संगठनात्मक सिद्धान्त जनवादी केन्द्रीयता नै हुने या नयाँ संगठनात्मक सिद्धान्त बनाउने भन्नेबारे बहस गर्न दुबै माओवादी नेताहरु सहमत भएका छन् ।

६. कार्यनीति : संविधानसभा कि सडक ?

विभिन्न टुक्रामा विभाजित देखिएका माओवादीहरुवीच तात्कालीक कार्यनीतिको विषयमा मतान्तर छ । एमाओवादी संविधानसभामा छ र उसले त्यहीँबाट सहमतिका आधारमा संविधान बनाइनुपर्ने कार्यनीति अपनाएको छ । वैद्य, विप्लव र मणि थापाहरु यो संविधानसभाभन्दा बाहिरबाट सहमति खोज्नुपर्ने पक्षमा छन् । आइतबारको दुई दलीय बैठकमा पार्टीले लिनुपर्ने तात्कालिक कार्यनीतिक कस्तो हुनुपर्छ भन्नेबारेमा पनि बहस चलाउन दुबै पक्ष सहमत भएका छन् ।

७. मिल्ने तत्व एउटै कुरा छ : सडक संघर्ष

दुई माओवादीको बैठक सकिएपछि दिउँसो १२ बजे माओवादीका सबै समूहवीच बसेको बैठकले सत्य निरुपण आयोगबारे सर्वोच्चले गरेको फैसलाको विरोधमा संयुक्त कार्यक्रम गर्ने निर्णय गरेको छ ।

सबै समूहवीच मार्क्सवादको विकास, जनयुद्धको समीक्षा र क्रान्तिको कार्यदिशा एवं कार्यनीतिलाई हेर्ने विषयमा असहमति नजुटे पनि तात्कालिक  ईस्यु हरुमा मिलेर संघर्ष गर्न सबै माओवादीहरु एकमत भएका छन् ।

विवादित विषयमा बहस गर्दै जाने र सँगै सडक संघर्षमा उत्रने पाँच माओवादी र नेकपा एकीकृतवीच सहमति भएको छ ।

साना माओवादीको बेग्लै गुनासो

प्रचण्ड र वैद्य पक्षले मात्रै आइतबार बिहान अलग्गै बैठक गरेकोमा विप्लव र मणि थापालगायत साना समूहका नेताहरुले असन्तुष्टि व्यक्त गरेका छन् । आइतबार बिहान माओवादीका पाँचै समूहको संयुक्त बैठक बस्ने कार्यक्रम तय भएको थियो । तर, शानिबार राति नै माओवादी अध्यक्ष मोहन वैद्यले विप्लवहरुसँग पछि बस्ने गरी पहिले दुई दलमात्रै बस्न प्रस्ताव गरेका थिए ।

आइतबार बिहान वैद्य माओवादीको कार्यालयमा दुई माओवादीको बैठक बोलाइएको थियो भने साना माओवादीलाई १२ बजेमात्रै बोलाइयो । तर, आफूहरुलाई पनि पार्टी एकताको एजेन्डाबारे भएको छलफलमा बोलाइएको भए आपत्ति नहुने भन्दै पाँच माओवादी र परी थापा समूहको बैठकमा मणि थापाले गुनासो पोखेको स्रोतले अनलाइनखबरलाई बतायो । बिहान वैद्य र प्रचण्डपक्षवीच छलफल चलिरहँदा विप्लवले प्रचण्डलाई फोन गरेर दुई बजेभित्रै बैठक नबस्ने भए आफूहरु नभ्याउने भन्दै  प्रेसर  दिएका थिए ।

 

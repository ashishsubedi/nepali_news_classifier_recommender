
﻿काठमाडौं : महाभूकम्पपछिको राष्ट्रिय विपत्ति सामना गर्न राष्ट्रिय सरकार बनाउनुपर्ने सुझाव पूर्वप्रधानमन्त्रीहरूले दिएका छन्। संसद्को शनिबारको बैठकमा पूर्वप्रधानमन्त्रीहरू माधव नेपाल, झलनाथ खनाल र डा. बाबुराम भट्टराईले महाभूकम्पपछिको विपत्ति सामना गर्न र मुलुक पुनर्निर्माणका लागि राष्ट्रिय सरकार बन्नुपर्ने बताए। एमाओवादीका वरिष्ठ नेता एवं पूर्वप्रधानमन्त्री भट्टराईले केही दशक राष्ट्रिय सरकार बनाएर अघि बढ्नुपर्ने संसद् बैठकमा बताए। &#39;गतिशील नेतृत्वको राष्ट्रिय सरकार बनाऔं। दोस्रो पुस्तालाई सरकार हस्तान्तरण गरौं। अब धेरै लोभ नगरौं, जो सक्षम छ, उसलाई नेतृत्व दिऔं&#39;, उनले भने।

उनले हाम्रो पुस्ताको सबैभन्दा त्रासदीपूर्ण र विनाशकारी भूकम्प बेहोरेको उल्लेख गर्दै सूचना गर्दागर्दै र भन्दाभन्दै महाभूकम्प आएको र मुलुकलाई ठूलो विनाश गराएको बताए। विनाशकारी भूकम्पको जोखिम न्यून गर्न नसकेको उल्लेख गर्दै उनले असफलताको जिम्मेवारी सबैले लिनुपर्ने र आफ्नो भागको जिम्मेवारी वहन गर्न आफू तयार रहेको बताए। &#39;विनाशको समस्या नयाँ चेत र सोचले मात्रै समाधान गर्न सम्भव हुन्छ&#39;, उनले भने।

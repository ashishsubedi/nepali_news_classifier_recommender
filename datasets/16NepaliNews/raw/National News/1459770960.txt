
﻿
२२ चैत, इलाम । २६ असार ०७१ का दिन दिउँसोको घटना हो । सिकुवामा निदाइरहेकी अढाई वर्षे बालिकालाई नाताले दाजु पर्ने १४ वर्षका किशोरले दुर्व्यवहार गरे । छोरी सिकुवामा सुताएर आमा दाउरा लिन जङ्गल गएकी थिइन् । त्यहीबेला दाजु पर्ने किशोर उनका लागि ‘राक्षस’ बनेर आए । आफूमाथि के भएको हो भन्ने थाहै नहुने उमेरमा नाबालिका बलात्कारको सिकार भइन् ।
उनको स्वास्थ्य परीक्षण गरियो, तर थप उपचारका लागि आर्थिक अभाव थियो । महमाईस्थित शान्ति समितिकी अध्यक्ष कल्पना केरुङ भन्छिन्, ‘पहिला गाउँमा सहयोग सङ्कलन गरेर उनको उपचार गरियो । फेरि भिडियो एक्स-रे गर्नुपर्ने भएकाले थप आर्थिक सङ्कलन गर्नुपर्ने भयो । रकम नभएकाले थप स्वास्थ्य जाँच हुन सकेन ।’
बलात्कारपीडित बालिकाको उपचार खर्च राज्यले व्यहोर्ने व्यवस्था नहुँदा उपचारमा समस्या भइरहेको उनको भनाइ छ ।
सानैमा छोरी बलात्कृत भएपछि आमा पनि दोस्रो बिहे गरेर झापातिर गइन् । पीडित बालिका अहिले हजुरआमासँग छिन् । साथीहरू स्कुल गएको देख्दा उनलाई पनि स्कुल जाने रहर लाग्छ । तर, पठाउने कसले ? हजुरआमा उनलाई स्कुल पठाउन सक्ने अवस्थाम छैनन् । बालिका धुलो खेलेरै दिन बिताउँछिन् । उनलाई लुगा, पेन्सिल र कापी किनिदिने आर्थिक स्रोतसमेत परिवारसँग नभएको केरुङले सुनाइन् । केरुङ भन्छिन्, ‘घटनापछि बालिकामाथि मनोसामाजिक असर परेको त थाहा हुन्छ नै, गाउँ-घर, छर-छमेकीको उनीप्रतिको दृष्टि पनि धेरै फरक पर्दोरहेछ ।’
६ चैत ०७१ का दिन चरनका बाख्रा फर्काउन गएकी जमुनाकी १३ वर्षीया बालिका बलात्कृत भइन् । बलात्कारको पीडा र समाजबाट हुनसक्ने हेलाको त्रासले उनले ब्लेडले आफ्नै शरीर चिरेर आत्महत्या गर्न प्रयास गरिन् । स्थानीयले उनलाई गाईगोठबाट उद्धार गरे । भारत दार्जिलिङस्थित इडेन अस्पतालमा उपचारपछि पशुपतिनगरस्थित माइती नेपालको संरक्षणमा केही दिन राखेर उनलाई परिवारको जिम्मा लगाइयो । घटनाका आरोपी जमुना गाविस- ७ का २५ वर्षे रोशन प्रधानलाई जिल्ला अदालतले २७ वैशाख ०७२ मा ‘आशय करणी भएको’ भनेर सफाइ दियो ।

पुलिसले अदालत लाँदा एकपटक डाक्टरले जाँच्यो । बच्चा जन्मिने थाहा पाएर सहिनसक्नुको पीडा भयो । तैपनि, सहनुको विकल्प थिएन । पछि बच्चा जन्मियो

घटना गाउँमै मिलाउन आरोपी पक्षले पटक-पटक दबाब दिँदा मिलापत्र गर्न नमानेकी बालिका अहिले कहाँ छिन् ठेगान छैन । एक स्थानीय भन्छन्, ‘घटनापछि प्रहरीले आफन्तलाई उनको जिम्मा लगाएको भन्यो । घटना हुनुअघि उनी ठूलोबुबाको घरमा बस्थिन्, अहिले ती बालिका कहाँ के गर्दै छिन् पत्तो छैन । तर, आरोपीचाहिँ यतै डुलेको देख्छु ।’
आठ वर्षीया अर्की बालिकालाई १२ साउन ०७२ मा जमुना गाविस- ८ का १६ वर्षे सौजन दियालीलेे बलात्कार गरेको आरोप लाग्यो । पीडित पक्षले भोलिपल्ट जिल्ला प्रहरी कार्यालयमा उजुरी दियो । उजुरी परेकै दिन पक्राउ गरिएका आरोपीविरुद्ध प्रहरीले १७ साउनमा जिल्ला अदालतमा आशय करणी मुद्दा दर्ता गर्‍यो । घटनालगत्तै ‘परिवारभित्रको कुरा’ भन्दै गाउँमै मिलाउने प्रयास भइरहेका बेला प्रहरी पुगेपछि अदालतसम्म आइपुगेको घटनामा पीडित बालिकालाई दबाब दिएर ‘होइन’ भन्न लगाइएको पीडितका आफन्तले बताए । पीडक छुटे, अहिले बालिका विद्यालय जान थालेकी छिन् ।
८ असोज ०७१ बिहान कलेज जाँदै गर्दा बाटैमा बलात्कृत भएकी १७ वर्षीया एक किशोरी घटनापछि कलेज जान छाडिन् । बजार, सडक र मान्छेको जमघट भइरहने स्थानमा पनि निस्कन गाह्रो लाग्ने उनको भनाइ छ । ‘बलात्कारको पीडा त छँदै छ त्यसपछि समाजमा घुलमिल हुन नसक्नुको पीडाले उनलाई दिनरात सताएको छ । बलात्कृत भएकी भनेर मेरो कुरा काट्न थालेपछिको पीडा सहन धेरै मुस्किल पर्दोरहेछ,’ उनी भन्छिन्, ‘त्यही कारण अनुहार देखाउन नसक्दा कक्षा- १२ को परीक्षा दिन सकिनँ ।’ कलेज छोडेपछि उनी घरैमा बसेर घाँस-दाउरा गर्नुपर्ने बाध्यतामा छिन् ।
‘अदालतले मुद्दा फैसला गर्‍यो । क्षतिपूर्ति रकम पनि दियो । तर, क्षतिपूर्तिले मात्रै पहिलाको जीवन नफर्किंदोरहेछ,’ भक्कानिँदै उनले पीडा पोखिन्, ‘मनभरि गाँठो परेर आउँछ, चित्त बुझ्दैन ।’ इलाम नगरपालिका- ९ पीपलबोटेका १८ वर्षे सुदीप निरौलाले कलेज गइरहेका बेला बिहान बाटो ढुकेर यी किशोरीलाई बलात्कार गरेका हुन् । जिल्ला अदालत इलामले निरौलाविरुद्ध २५ कात्तिक ०७१ मा आठ वर्ष कैद र २ लाख रुपैयाँ क्षतिपूर्ति भराउने फैसला सुनाएको थियो ।
१४ वर्षको उमेरमा भिनाजुबाट बलात्कृत एक किशोरी अहिले १६ वर्षकी भइन् । कक्षा-४ मा पढ्दै गर्दा बलात्कारको सिकार भएकी उनको न उपचार हुन सक्यो न गाउँ-घर, छरछिमेकीको सहयोगले पीडामा मल्हम नै लाग्यो । बलात्कारकै कारण गर्भमा बच्चा रहेकोसमेत पत्तो भएन । ‘मेरो पेटमा बच्चा भएको ६ महिनापछि मात्र थाहा भयो । पुलिसले अदालत लाँदा एकपटक डाक्टरले जाँच्यो । बच्चा जन्मिने थाहा पाएर सहिनसक्नुको पीडा भयो । तैपनि, सहनुको विकल्प थिएन । पछि बच्चा जन्मियो,’ उनले भनिन् ।

‘बलात्कार घटनामा अदालतमा मुद्दा चल्दासम्म मात्र प्रहरीले सोधखोज गर्छ,’ इलामका प्रहरी नायव उपरीक्षक प्रकाश रानाभाट भन्छन्, ‘केस चल्दाचाहिँ पीडित आउँदैन कि भन्ने हुन्छ । त्यसपछि उनीहरूको अवस्था के छ, भन्ने बुझिँदैन’

अहिले उनी अढाई वर्षको छोरो काखी च्यापेर मेलापात गर्दै बिहान-बेलुकाको छाक टार्दै छिन् । ‘दिनभर काम गर्‍यो, डेढ सय रुपैयाँ ज्याला आउँछ । त्यसैले आमा-छोराको छाक टार्दै छु,’ उनले सुनाइन् । बच्चालाई कुन खाना पोषिलो हुन्छ भन्ने जानकारीसमेत उनलाई छैन । दिदी सुत्केरी हुँदा स्याहार्न गएका बेला भिनाजुले आफूलाई बलात्कार गरेको उनको भनाइ छ । भिनाजु पर्ने दिलबहादुर तामाङ अहिले जेल सजाय भुक्तान गर्दै छन् । पीडित बालिकाकी आमाले दोस्रो विवाह गरिन् । दोस्रो बिहे गरेकी आमासँगै पीडित बालिकाले सहारा लिनुपरेको छ ।
जिल्ला प्रहरी कार्यालय इलामका अनुसार आर्थिक वर्ष ०७१/७२ मा १२ बालिका बलात्कृत भएको प्रहरीको तथ्याङ्क छ । इलाममा ६ वर्षभित्र बलात्कारका ७९ घटना प्रहरीमा दर्ता भएका छन् । आव ०६६/६७ मा सात, ०६७/६८ मा आठ, ०६८/६९ मा १०, ०६९/७० मा १७, ०७०/७१ मा १७ तथा ०७१/७२ मा जबर्जस्ती करणीका २० मुद्दा दर्ता भएका थिए । १६ वर्षमुनिका ११.७६ प्रतिशत बालिका तथा ४६ वर्षमाथिका ७०.५९ प्रतिशत महिला बलात्कारको सिकार भएको प्रहरीले जनाएको छ ।
सहायताका लागि स्पष्ट कानुनी प्रावधान नहुँदा पीडितले झन् पीडा भोग्नु परिरहेको छ । सरकारी निकायले विभिन्न सङ्घसंस्था र सङ्घसंस्थाले सरकारको टाउकामा जिम्मेवारी खन्याउने गरेका छन् । ‘अदालतमा मुद्दा चल्दासम्म मात्र प्रहरीले ‘फलोअप’ गर्छ । त्यसपछि पीडितको अवस्था खासै बुझिँदैन,’ इलामका प्रहरी नायव उपरीक्षक प्रकाश रानाभाट भन्छन्, ‘केस चल्दाचाहिँ पीडित आउँदैन कि भन्ने हुन्छ । त्यसपछि उनीहरूको अवस्था के छ, भन्ने बुझिँदैन ।’
– सञ्चारिका फिचर सेवाबाट
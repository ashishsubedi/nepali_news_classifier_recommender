
﻿
१२ माघ, फाखेल। काठमाडौंबाट नजिकै पर्ने मकवानपुरको फाखेल गाविसमा बालविवाह हुने क्रम रोकिएको छैन । तामाङ समुदायका बालबालिकाको विवाह उमेर नपुग्दै हुने क्रम चलिरहेको छ ।
त्यसैले चखेल गाउँकी स्मिता लामा गाउँमा कसैको विवाहको कुरो सुन्ने बित्तिकै उमेर सोध्न पुग्छिन् । बाल विवाहबाट महिलाको स्वास्थ्य र अन्य सामाजिक आर्थिक क्षेत्रमा पर्ने असरको विषयमा स्मितालाई राम्रोसँग थाहा छ ।
त्यसैले उनी बालविवाह रोक्न सक्रिय छिन् । ‘केही समयअघि धादिङबाट उमेर नपुगेकी किशोरी विवाह गरेर ल्याएपछि हामीले परिवारलाई नै बोलाएर सम्झायौं । व्यक्तिगत रुपमै भेटयौ, समूहको बैठकमा पनि सम्झाई बुझाई गर्‍यौ’ स्मिताले भनिन्-‘तामाङ संस्कारअनुसार विवाह गरेको व्यक्ती फिर्ता गर्न मिल्दैन, अब उनको शिक्षा, स्वास्थ्यको विषयमा ख्याल गर्न परिवारलाई भनेका छौं ।’
गाउँको आय आर्जन समूह तथा संघसंस्थाको बैठकमा पनि बालविवाह रोक्ने अभियानमा सक्रिय हु्नुपर्ने सवाल आफूले राख्ने गरेको उनले सुनाइन् ।
चखेलकी स्मिता जस्तै फाखेल गाउँ विकास समितिमा थुप्रै आमाहरु बालविवाह रोक्नको लागि सक्रिय हुन थालेका छन् ।
बाल विवाहबाट किशोरीहरुको व्यक्तीगत स्वास्थ्यसँगै शिक्षा पनि गुम्दै जाने भएपछि आमाहरु यसको विरुद्धमा उत्रिएका हुन् ।
बालविवाह गर्नेलाई कारबाहीको लागि प्रहरीमै उजुरी दिनको लागि प्रोत्साहन गर्न थालेको फाखेल गाउँ विकास समिति वडा नबर ८ की मिठुदेवी थापाले बताइन् ।
आमाहरु आवद्ध हुने हरेक सहकारीको आयआर्जन समूह, बाल चेतना समुह, आमा समूहमा बालविवाह रोक्नका लागि प्रतिबद्धतासहित निर्णय गर्ने अभियान नै सञ्चालन भएको छ ।
तामाङ समुदायमा बढी हुने बालविवाह अन्त्यको लागि उमेर नपुगी दुलन ल्याउन नपाइने चलन भित्र्याएको थापाले बताइन् ।
दुलन भनेको तामाङ समुदायमा विवाहको लागि केटीका लागि एक किसिमको सम्झौता गर्न जानु हो । गाउँका हरेक समिति वा संरचनामा बालविवाह विरुद्ध लाग्ने निर्णय भएपछि किशोर किशोरीहरु विवाहका लागि अलिक हच्किएको थापाले बताइन् ।
त्यसैले  फाखेल–७ की रत्ननमाया लामा आजभोली बालविवाह गर्न नहुने विषयमा चनाखो बन्न थालेकी छिन् । छोरीको विवाह भइसकेको बताउने रत्नमायालाई बालविवाह गर्नुहुन्न भन्ने ज्ञान छ ।
उनको छोरा अहिले २२ वर्षको भइसकेका छन् । उमेर पुगेपछि पनिशिक्षा, स्वास्थ्य, र हातमा सीप भएपछि मात्र विवाह गर्नु राम्रो हुने उनले बताइन् ।
गाउँको छलफल केन्द्रमा समेत भाग लिएको बताउने रत्नमाया बालविवाह विरुद्धमा धेरै कार्यक्रम भएपनि नियन्त्रण नै नहुने भएपछि आमाहरु सक्रिय भएको बताउँछिन् ।
बाबुलाई भन्दा छोरीको विषयमा आमाहरुलाई बढी ज्ञान हुने भएकोले पनि बालविवाह नियन्त्रणमा आमाको अभियान सफलहुने उनले बताइन् । ‘छोरीलाई राम्रोसंग सम्झाउन सके बालविवाह हुने दरमा कमी आउँछ’-उनले भनिन् ।
कति हुन्छ फाखेलमा बालविवाह ?
फाखेल-२ की सामाजिक कार्यकर्ता मनमति डिमडुङ बालविवाहले आफ्नो काममा अधुरोपना खडि्कने गरेको बताउँछिन् ।
उनी बालविवाह रोक्नका लागि आमाको अभियानमा सहयोग गर्न सबै संघसंस्थाहरुलाई गुहार्छिन् ।
बालविवाह रोक्नका लागि पानी पँधेरा जाँदा पनि गफ हुने फाखेलको २ नम्बर वडा नागरिक मञ्चकी संयोजक मन्जु रुम्बाले बताइन् ।
पढाइ छाडेकाहरु नै सानै उमेरमा विवाह गरेर जाने गरेको रुम्बाको भनाइ छ । यसलाई रोक्नका लागि वडा नागरिक मञ्चमा समेत छलफलको विषय बन्न थालेको सुनाइन् ।
काठमाडौं नजिकै रहेको फाखेलमा ०७१ बैशाखदेखि गत वैशाखसम्म १८ वर्ष भन्दा कम उमेरका १५ बालबालिकाको विवाह भएको बालकल्यण समाज मकवानपुरले जनाएको छ ।
तथ्याङ्क अनुसार वैशाखमा गएको विनासकारी भूकम्पपछि मात्रै ७ जना बालबालिकाले विवाह गरी सकेका छन् । यसरी विवाह गर्नेमा १३ वर्ष उमेरका समेत रहेको तथ्याङ्कमा उल्लेख छ ।
फाखेल स्वास्थ्यचौकीमा ०७२ साउनदेखि माघको पहिलो हप्तासम्म ७ जना १८ वर्ष मुनिका गर्भवति महिलाहरुले स्वास्थ्य परीक्षण गराइराखेका छन् ।
सानै उमेरमा गर्भवती स्वास्थ्य परीक्षणका लागि आउनु बालविवाहको सूचक भएको स्वास्थ्यचौकी प्रमुख अनिता बुढाले जानकारी दिइन् । यो अवधिमा दुई जना १८ वर्षभन्दा कम उमेरका किशोरीहरु सुत्केरी भएको प्रमुख बुढाले जानकारी दिइन् ।
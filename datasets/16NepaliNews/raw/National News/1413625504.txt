
﻿काठमाडौँ, १ कात्तिक । राप्रपा नेपालका अध्यक्ष कमल थापाले जनतालाई समयमा नै संविधान दिनुपर्ने बताउनुभएको छ । राप्रपा नेपालको गाउँ कार्यसमिति दहचोकको आयोजनामा आज आयोजित दीपावली, छठ तथा नेपाल संवत् ११३५ को शुभकामना आदानप्रदान कार्यक्रममा उहाँले नेपालमा दिगो शान्ति र विकासका लागि जनताले समयामा नै संविधान चाहेको बताउनुभयो ।

संविधान निर्माणका क्रममा सकेसम्म सबै राजनीतिक दलका विचारलाई समेट्नुपर्नेमा उहाँले जोड दिनुभयो राप्रपा नेपालका महामन्त्री विक्रमबहादुर थापाले दीपावली, छठ, नेपाल संवत्लगायतले नेपाललाई दिगो शान्ति र विकासमा लाग्न प्रेरणा दिने बताउनुभयो । राप्रपा नेपालका काठमाडौँ जिल्ला अध्यक्ष नवराज सिम्खडा, जिल्ला सदस्य गङ्गाबहादुर केसीलगायतले नेपालको दिगो शान्ति र विकासका लागि निर्माणाधीन संविधानलाई समयमा नै पूर्णता दिनुपर्नेमा जोड दिनुभयो ।

धर्म, संस्कृतिलाई संरक्षण गर्नुपर्छ अध्यक्ष थापा राष्ट्रिय प्रजातन्त्र पार्टी नेपालका अध्यक्ष कमल थापाले मुलुकको धर्म, संस्कृतिलाई संरक्षण गरी नयाँ नेपाल निर्माण गर्नुपर्ने बताउनुभएको छ । पार्टीको जनसम्पर्क विभागले दीपावली, नेपाल संवत् ११३५ र छठको अवसरमा आज कपनमा आयोजना गरेको कार्यक्रमलाई सम्बोधन गर्दै अध्यक्ष थापाले पार्टीले उठाएको हिन्दू राष्ट्र, राजतन्त्र र सङ्घीयताको मुद्दालाई स्थापित गराउन जनमत सङ्ग्रहबाट निर्णय गरिनुपर्नेमा जोड दिनुभयो । उहाँले सबैलाई मान्य हुने संविधान निर्माणका लागि आफ्नो पार्टी प्रतिबद्ध रहेको भन्दै ठूला दलहरुबीच देखापरेका विभिन्न विवादित विषयलाई जनताको अभिमतबाट टुङ्गो लगाउनुपर्ने बताउनुभयो ।

पार्टीका उपाध्यक्ष टङ्क ढकालले आउँदै गरेका विभिन्न पर्वले मुलुकको राष्ट्रिय एकता र सामाजिक सद्भाव कायम गर्ने विश्वास व्यक्त गर्नुभयो । कार्यक्रममा पार्टीका सहमहामन्त्री डा गीताभक्त जोशी र राजाराम श्रेष्ठ तथा नेताहरु उद्धव पौडेल, राजाराम बर्तौलालगायतले बहुसङ्ख्यक हिन्दू धर्मावलम्बी भएको देशमा उनीहरुको भावना विपरीत धर्मनिरपेक्ष कायम हुन नसक्ने हुँदा अहिले विभिन्न सङ्घसंस्था तथा अन्य दलका नेताहरु हिन्दू राष्ट्र कायम गर्न क्रियाशील रहेको बताउनुभयो । रासस 

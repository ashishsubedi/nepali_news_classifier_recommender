
﻿
रामचन्द्र नेपाल
मलेसिया । ‘खै कसलाई सुनाउँ मनको बह । हाम्रो पनि माया-पिरती बसेरै बिहे भाको हो । उनी कँडेलकी छोरी, म प्रजाको छोरा । अन्तर्जातीय बिहे हो । तर, तीन छोराछोरी छाडेर उनी यही माघमा हिँडिन् ।’
धादिङ जोगीमाराका मंगलबहादुर प्रजा मलेसियामा श्रीमती सम्झँदै छन् । यो भ्यालेन्टाइनका बेला साथीहरूले फेसबुकका भित्तामा जोडीको फोटो राख्दा उनी पुराना दिनतिर फर्कंदै छन् । उनले कमाएर पठाएकै थिए, तर श्रीमतीले सधैँका लागि नाता तोडेर गइन् । उनी भन्छन्, ‘खै मेरो माया पुगेन कि ?’
मंगलबहादुर दुई वर्षअगाडि मलेसिया आएका हुन्, धन कमाएर छोराछोरी र श्रीमतीलाई सुख दिन । तर, श्रीमती नै हिँडेपछि उनी दोधारमा परे । अन्ततः निर्णय गरे, छोराछोरी सम्हाल्न घर फर्कने । अहिले उनी नेपाल फर्कने तयारी गर्दै छन् ।
नवलपरासीका कृष्णबहादुर मगरको भ्यालेन्टाइन पनि रमाइलो भएन । लेबनान हुँदादेखि प्रेम गरेर मलेसियामा समेत सँगै बसेकी धरान सुनसरीकी राधा (नाम परिवर्तन)ले महिना दिनअगाडि उनलाई छाडिन् । राधा मलेसियामै अर्कै पुरुषसँग घरजम गरेको कृष्ण सुन्दै छन् । उनलाई नरमाइलो लागिरहेछ । कृष्ण भन्छन्, ‘उनी मात्रै गइनन्, दुःख गरी कमाएको पैसा र सुन समेत लिएर गइन् ।’
रामेछाप लखनपुरकी रीता लामा (नाम परिवर्तन)लाई पनि यो वर्षको भ्यालेन्टाइनले छोएन । उनी अहिले मलेसियाको पेनागमा काम गरिरहेकी छिन् । उनलाई बिहे गरेर भित्र्याएका श्रीमान यतिबेला साउदी अरबमा छन् । ‘कति माया गरेकी थिएँ, तर मलाई रुवाएर गए,’ उनले भनिन् ।
सुरेशराज छिन्तानलाई श्रीमतीले धोका दिइन् । मकवानपुर हेटौँडा घर भएका सुरेश केही समय अघिसम्म मलेसियामै रोजगारीमा थिए, अहिले घर फर्केका छन् । उनकी श्रीमती सात वर्षकी छोरी छाडेर अर्कैसँग हिँडेपछि उनी घर फर्केका हुन् ।
रामेछापका भीमबहादुर बस्नेतले पनि भ्यालेन्टाइन मनाउन सकेनन् । घरमा श्रीमती अर्कैसँग लहसिएको खबर आयो । अन्ततः उनकी श्रीमती उनले पठाएको पैसासँगै घरमा भएका गाईवस्तु बेचेर, तीन बालबच्चालाई बिचल्ली पारेर हिँडिन् । छोराछोरीलाई सम्हाल्न भर्खरै उनी घर फर्केका छन् ।
श्रीमती र छोरीहरूलाई काठमाडौंमा राखेर मलेसिया आएका छतिवन मकवानपुरका काजीमान स्यागतान पनि हिजोआज दुःखी छन् । काजीमान मलेसिया आएको तीन महिनापछाडि नै श्रीमती अर्कैसँग हिँडिन् । दुई छोरीको स्याहारसुसार यतिबेला काजीमान मलेसियामै काम गरिरहेका छन् ।
विदेशमा भ्यालेन्टाइनको महत्त्व बढी हुन्छ । साथीहरु जोडीको फोटो फेसबुकमा राखेर रमाइरहेका छन् । तर, कृष्ण, मंगल, भीम सुरेश, रीताजस्ता थुप्रैलाई दुःखी छन् । पछिल्लो समय विदेश जाने नेपालीको घरबार राम्रो हुन नसकेको पाइन्छ, यसप्रति हामी सबै सचेत हुन आवश्यक छ ।

﻿
१७ भदौ, काठमाडौं । नेपाल राष्ट्र बैंकले बाणिज्य बैंकहरुलाई विदेशवाट अमेरिकी डलर ल्याउन स्वीकृति नदिने भएको छ । स्टान्डर्ड चार्टर्ड बैंक नेपालको नेतृत्वमा नविल बैंक, इन्भेष्टमेन्ट बैंक र हिमालयन बैंकले सिंगापुरबाट कार्गो गरेर डलर ल्याउने तयारी गरिरहेका बेला राष्ट्र बैंकले उनीहरुलाई डलर ल्याउन नदिने भएको हो ।
केही समयदेखि बजारमा नगद डलरको अभाव भएपछि राष्ट्र बैंकको ‘ग्रीन सिग्नल’मा बैंकहरुले सिंगापुरबाट चार्टर्ड गरेर डरल ल्याउने तयारी गरेका थिए । उनीहरुले स्वीकृतिका लागि राष्ट्र बैंकमा आवेदन पनि दिएका थिए ।
बाणिज्य बैंकहरुले ल्याएको डलरको विनिमय दर कसरी निर्धारण गर्ने ? भन्ने विषय टुंगोमा नपुगेपछि बजारमा भएको नगद डलरको अभाव रोक्न राष्ट्र बैंक आफैंले सिंगापुरको सिआइएमबी बैंकमा रहेको मौज्दातमध्येबाट १ करोड डलर कार्गो गरेर ल्याउन लागेको हो ।
निजी बैंकहरुले डलर ल्याए त्यसले बजारमा अर्काे समस्या निम्तन सक्ने सम्भावना औल्याउँदै राष्ट्र बैंक आफैंले डलर ल्याउन लागेको राष्ट्र बैंकका सहायक प्रवक्ता राजेन्द्र पण्डितले जानकारी दिए ।
‘हामीले निजी बैंकलाई ल्याउन नदिने भन्ने होइन तर उहाँहरुले ल्याउँदा बजारमा डलरको दर फरक हुने र त्यसले अर्को जोखिम निम्तने देखेर हामीले नै ल्याउन लागेका हौं,’ सहायक प्रवक्ता पण्डितले अनलाइनखबरसँग भने- ‘हामी उहाँहरुलाई स्वीकृति त दिन्छौ । तर हामीले नै ल्याएपछि उहाँहरुले ल्याइरहनु पर्दैन ।’
पण्डितका अनुसार बैंकहरुले ल्याएको डलरको विनिमय दर कसरी निर्धारण गर्ने भन्ने समस्या देखियो, एउटा बैंकमा डलर साट्दा एउटा दर र अर्काे बैंकमा साट्दा अर्काे दर हुने सम्भावना देखिएपछि बैंकहरुलाई स्वीकृति नदिने भएको हो ।
डलर राष्ट्र बैंकले नै ल्याउनु पर्ने बाध्यत्मक अवस्था देखिएको भन्दै राष्ट्र बैंकका कम्पनी सचिवसमेत रहेका पण्डितले भने-‘हामी चाँडै १ करोड डरल ल्याउँछौं ।’
राष्ट्र बैंक आफैले डलर ल्याउनको लागि फाइल अगाडि बढाइसकेको छ । डलर ल्याउने फाइल बुधबार नै डेपुटी गभर्नर कहाँ पुगिसकेको छ ।
डेपुटी गभर्नरले फाइल सदर गरेर गभर्नरलाई पठाएपछि सिंगापूरवाट डलर ल्याउनका लागि राष्ट्र बैंकका केही कर्मचारी सिंगापूर जानेछन् । त्यसको ६ देखि १० दिनभित्र सिंगापुरबाट नेपालमा डलर आइसक्ने पण्डितले जानकारी दिए ।
यसकारण डलरको अभाव
भूकम्प, मधेश आन्दोलन र भारतीय नाकाबन्दीका कारण घटेको पर्यटक आगम अझै बढ्न सकेको छैन । पर्यटकहरु नआउँदा डलर पनि कम मात्रै भित्रिएकाले नगद लडरको अभाव भएको हो । त्यतिमात्रै होइन, आउने पर्यटकहरुले पनि कार्ड प्रयोग गर्ने क्रम बढेकाले बजारमा नगदको अभाव भएको हो ।
तर, नेपालीहरु भने विदेशमा जाँदा कार्ड प्रयोग गर्न नमान्ने र सोर्सफोर्स लगाएरै भएपनि सकेजति डलर लिएर जाने गरेका छन् । राष्ट्र बैंकले विदेश जाने नेपालीलाई ५०० डलरसम्म नगद दिने र बाँकी कार्ड प्रयोग गर्न अनुरोध गर्दै आएको छ । तर, नेपालीहरुले कार्डको प्रयोग गर्न मानिरहेका छैनन् ।
राष्ट्र बैंकले विदेश जाने एक जना नेपालीलाई २५ सय अमेरिकी डलरसम्म सटही सुविधा उपलब्ध गराउँदै आएको छ । नगदको अभाव भएपछि राष्ट्र बैंकले ५ सय डलर मात्रै नगद उपलब्ध गराउन थालेको हो ।
बैंकहरुलाई हप्तामा ५ हजार डलर
नगद अभावको बेलामा पनि राष्ट्र बैंकले वाणिज्य बैंकहरुलाई प्रतिबैंक सातामा ५ हजार डलरसम्म उपलब्ध गराउँदै आएको छ ।
तर, सो रकमले पनि बजारमा देखिएको नगदको अभावलाई सम्बोधन गर्न सकेको छैन । त्यसैले नगद प्रवाहलाई बढाउन राष्ट्र बैंकले सिंगापुरको बैंकमा रहेको आफ्नो खाताबाट १ करोड डलर झिकेर ल्याउन लागेको हो ।
राष्ट्र बैंकको खातामा साढे १० अर्ब डलर
राष्ट्र बैंकको वैदेशिक विनिमय व्यवस्थापन विभागका कार्यकारी निर्देशक भिष्मराज ढुंगानाका अनुसार विभिन्न देशमा रहेको राष्ट्र बैंकको खातामा १० अर्ब ४१ करोड अर्थात साढे १० खर्ब नेपाली रुपैयाँ बराबरको अमेरिकी डलरको मौज्दात छ ।
अहिले राष्ट्र बैंकसँग भएको डलरले देशको १८ महिनाको वस्तु तथा सेवाको आयात धान्न सकिने कार्यकारी निर्देशक ढुंगानाले बताए ।
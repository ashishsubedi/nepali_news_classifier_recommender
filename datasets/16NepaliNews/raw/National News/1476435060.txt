
﻿२८ असोज, काठमाडौं । अमेरिकी राष्ट्रपति चुनावका उमेदवार डोनाल्ड ट्रम्पले आफूमाथि लागेको यौन उत्पीडनको आरोप अस्वीकार गरेका छन् ।
फ्लोरिडामा वेस्ट पामबीचमा भएको एक र्‍यालीमा ट्रम्पले आफ्ना समर्थकलाई सम्बोधन गर्दै आरोप पूर्णरुपमा झुठो भएको बताएका हुन् ।
अमेरिकी राष्ट्रपति पदका रिपब्लिकन उमेदवार डोनाल्ड ट्रम्पले आरोप लगाउने महिलाको ‘नियत झुठो’ रहेको बताएका छन्  । उनले राष्ट्रपति पदका अर्की उमेदवार हिरारी क्लिन्टनसँग मिडियाको साठगाठ रहेको बताए ।
केही महिलाले ट्रम्पले उनीहरुलाई गलत तरिकाले छोए र जवरजस्ती किस गरेको आरोप लगाएका छन् ।
अमेरिकी प्रथम महिला मिशेल ओबामाले महिलालाई छुने ट्रम्पको व्यवहारलाई ‘आचम्मित पार्ने अपमान’ भएको बताइन् ।
ट्रम्पको लिक भएको भिडियो गत हप्ता वाशिङटन पोस्टले सार्वजनिक गरेको थियो ।
ट्रम्पले र्‍यालीमा सञ्चारमाध्यम आफ्नो र परिवारको जीवन बर्बाद गर्न लागिपरेको बताए । उनले दुई महिलालाई यौन उत्पीडन गरेको आरोप छाप्ने न्यूयोर्क टाइम्स विरुद्ध मानहानिको मुद्दा हाल्लने बताए ।
पत्रिकाले भने आफू मुद्दाको सामना गर्न तयार रहेको बताएको छ ।
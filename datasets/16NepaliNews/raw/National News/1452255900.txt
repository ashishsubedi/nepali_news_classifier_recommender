
﻿२४ पुस, काठमाडौं । नेपालमा सुन पसल चलाइरहेका दुई भारतीय नागरिक नै सुन तस्करीमा संलग्न भएको पाइएको छ ।  प्रहरीले न्यूरोडमा सुन पसल चलाइरहेका दुई भारतीय सहित तीन जनालाई साढे ९ किलो अवैध सुनसहित पक्राउ गरेको छ ।
महानगरीय प्रहरी अपराध महाशाखाको टोलीले विक्रम मित्तल र विवेक मित्तललाई पक्राउ गरेको हो । मित्तल दाजुभाइ भाग्यलक्ष्मी ज्वेजर्सका सञ्चालक हुन् ।
अवैध रुपमा सुनको कारोवार भइरहेको सूचनाका आधारमा प्रहरीले भाग्य लक्ष्मी ज्वैलर्समा खानतलासी गर्दा सुन भेटिएको थियो ।
भारतकै राजस्थानका भागिरथ चौधरी एक किलो अवैध सुनसहित पक्राउ परेका छन् । उनी विभिन्न पसललाई सुन सप्लाइ गर्ने गर्थे ।
मित्तल दाजुभाइ संगठित रुपमा नै सुन तस्करीमा संलग्न भएको प्रहरीको दाबी छ । उनीहरुले चीनबाट सुन ल्याउने गरेको खुलेको छ । यो धन्दामा मामा भन्ने चिनियाँ नागरिक पनि संलग्न रहेको महाशाखाका प्रमुख प्रहरी वरिष्ठ उपरीक्षक एसएसपी सर्वेन्द्र खनालले जानकारी दिए ।
प्रहरीका अनुसार बरामद भएको सुन तातोपानी नाका हुँदै काठमाडौं आएको थियो । साथै सुन काठमाडौं ल्याउन मित्तल दाजुभाइले भरिया नै खटाएको प्रहरी अनुसन्धानबाट खुलेको छ ।
महानगरीय अपराध महाशाखाले पक्राउ परेका तीनै जनालाई संगठित अपराधको मुद्दामा कारवाहीका लागि महानगरीय प्रहरी परिसर काठमाडौ पठाएको छ । सुन तस्करीको आरोपमा पक्राउलाई संगठित अपराधको मुद्दा चलाएको यो पहिलो पटक हो । यसअघि सुुन तस्करीमा पक्राउ परेकाहरुलाई राजश्व छलीमा मात्र मुद्दा चलाइने गरेको थियो ।
महाशाखाको टोलीले सुन चोरी र चोरीका सुनको किनबेचमा संलग्न अन्य पाँच जनालाई पनि साँढे आठ तोला सुन तथा ३५ तोला चाँदीका गरगहनासहित सार्वजनिक गरेको छ ।
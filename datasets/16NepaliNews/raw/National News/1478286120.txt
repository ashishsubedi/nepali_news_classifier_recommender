
﻿१९ कात्तिक, काठमाडौं । न्यायालय तथा अर्धन्यायिक निकायमा झुट्टो उजुरी दिने, झुट्टो बयान दिने, झुट्टो विवरण र साक्षी खडा गर्ने सबै कानुनी दायरामा आउने भएका छन् ।
झुटा अभिव्यक्ति निवारणका सम्बन्धमा व्यवस्था गर्न बनेको विधेयकमा झुटो उजुरी दिने, झुटो बयान दिने तथा साझी खडा गर्ने सबैलाई कानुनी दायरामा ल्याउने प्रावधान राखिएको छ । न्यायिक कारवाहीमा झुट्टा अभिव्यक्ति दिने, झुट्टा विवरण पेश गर्ने सम्बन्धमा हालसम्म स्पष्ट कानुको व्यवस्था नरहेको र सार्वजनिक पद धारण गरेको व्यक्तिले सपथ लिए बमोजिम आचरण नगर्दा समेत कारवाही हुने व्यवस्था नभएकाले कारवाहीको दायरामा ल्याउने व्यवस्था गरिएको हो ।
मस्यौदामा झुट्टा अभिव्यक्ति दिन नहुने, झुट्टा अभिव्यक्ति दिन लगाउन नहुने, झुट्टा अनुवाद गर्न नहुने, झुट्टा प्रमाण बनाइ पेश गर्न नहुने, विशेषज्ञहरुले झुट्टा विवरण दिन नहुने जस्त्ाा प्रावधानको स्पष्ट व्यवस्था गरिएको छ । प्रचलित कानुनमा झुट्टा अभिव्यक्ति विवरण सम्बन्धमा कसुर र सजायको व्यवस्था भएपनि एकीकृत कानुन थिएन ।
छलफलमा ल्याइएको मस्यौदामा सपथ प्रतिकुलका अभिव्यक्ति सम्बन्धी कसुर र सजायको व्यवस्था गरिएको छ । नेपाल कानुन आयोगले हालै तयार पारेको सो विधेयक मस्यौदामाथि शुक्रबार राजधानीमा भएको छलफलमा कानुन आयोगका उपाध्यक्ष भेषराज शर्माले कसैलाई क्षति पुर्याउने, सामुहिक हानी, नोक्सानी, बाधा, व्यवधान खडा गर्नेहरुलाई कसुरदारले पाउने सजायको आधा सजाय हुनसक्ने व्यवस्था गर्न लागेको बताए ।
सार्वजनिक पद धारण गर्ने व्यक्तिले आफूले सपथ लिएको अभिव्यक्तिको प्रतिकुल हुने गरी अभिव्यक्ति दिएमा र झुट्टो बोले समेत सजाय हुने व्यवस्था गरिएको छ । यस्तो सजाय एक पटकका लागि एक वर्षसम्म कैद वा दश हजार रुपैयाँ जरिवाना वा दुवै सजाय हुने व्यवस्था छ ।
विधेयक मस्यौदालाई अन्तिम रुप दिई व्यवस्थापिका संसदमा पेश गर्ने तयारी गरिएको नेपाल कानुन आयोगका सचिव डा. रवि राज शर्माले जानकारी दिए । यो कानुन लागू भएमा झुट्टा विवरण, उजुरी, वकपत्र दिएर व्यक्ति, परिवार समाजलाई दुख दिने, हानी नोक्सानी पुर्याउने प्रवृति निरुत्साहित हुने आयोगको विश्वास रहेको सचिव शर्माले बताए ।
मस्यौदा विधेयकमा ४ परिच्छेद १६ दफा छन् । विधेयकमा झुट्टा अभिव्यक्ति सम्बन्धी कसुर सपथ प्रतिकुल हुने अभिव्यक्ति सम्बन्धी कसुर, सजायको व्यवस्था र मुद्धा दायर तथा सुनुवाइ हुने निकायको स्पष्ट व्यवस्था गरिएको छ ।
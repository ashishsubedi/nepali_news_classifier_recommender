
﻿२७ पुस, काठमाडौं । एमाओवादी अध्यक्ष पुष्पकमल दाहाल प्रचण्डले पुत्र प्रकाश दाहाललाई आफ्नो सचिवालयमा फिर्ता ल्याएका छन् । विना मगरसित प्रेमविवाह गरेपछि कारवाहीमा परेका उनी झण्डै तीन वर्षपछि सचिवालयमा फर्केका हुन् ।
प्रकाशलाई एमाओवादीले बहुविवाहको आरोपमा ०६९ असारमा कारवाही गरी पार्टीका सबै जिम्मेवारीबाट मुक्त गरेको थियो । कारवाही पर्नुअघि उनी प्रचण्डको सचिवालयमा रहनुका साथै पार्टीका राज्यसमिति सदस्य थिए । करिब सात महिनापछि चैतमा उनको कारवाही फुकुवा भएको थियो ।
पार्टीबाट कारवाही परेपछि गाई तथा बंगुरपालनतर्फ लागेका प्रकाश अहिले फेरि पार्टीको जिम्मेवारीमा सक्रिय बनेका छन् । प्रचण्डको निजी सचिवमा चूडामणि खड्काको स्थानमा केन्द्रीय सदस्य जोखबहादुर महरालाई ल्याइएसँगै प्रकाश दाहाललाई पनि सचिवालयमा फिर्ता गरिएको हो । प्रकाशले महराको काममा सघाउने बताइएको छ ।
यसैवीच जोखबहादुर महराले जिम्मेवारी सम्हालेसँगै प्रचण्डको सचिवालय व्यवस्थित बन्न थालेको छ । प्रचण्ड जुनसुकै कार्यक्रममा जाँदा पनि सोको खबर सचिवालयले समाचारको ढाँचामा मिडियालाई इमेल गर्न थालेको छ । साथै ‘सीएमप्रचण्ड डटकम’ नामक प्रचण्डको व्यक्तिगत साइटमा समेत सूचनाहरु अपडेट गर्न थालिएको छ ।
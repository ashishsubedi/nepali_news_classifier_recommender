
﻿काठमाडौं । अनुमान गरिएभन्दा बढी विद्यार्थी सामेल भएपछि प्रवेशिका परीक्षाका लागि पूर्वनिर्धारित बजेट अपुग भएको छ ।
चालु आर्थिक वर्षमा शिक्षा मन्त्रालयले परीक्षा सञ्चालनका लागि कुल रु ३७ करोड पचास लाख विनियोजन गरेकोमा करिब रु सात करोड रकम अपुग हुने देखिएको छ । परीक्षा नियन्त्रण कार्यालयका उपनियन्त्रक गुरुप्रसाद पौडेलका अनुसार परीक्षा सकिएपछि तेस्रो चौमासिकमा हुने गरी अर्थ मन्त्रालयमा थप बजेट माग गरिने बताए।
बिहीबार बिहानदेखि सुरु भएको परीक्षामा गत वर्षको भन्दा करिब पचास हजार बढी अर्थात सवा छ लाख परीक्षार्थी सामेल छन् । परीक्षाका लागि कुल छ लाख १५ हजार ५५३ परीक्षार्थीले आवेदन दिएका थिए । गत वर्ष पाँच लाख ७० हजार विद्यार्थी थिए । यस वर्ष गत वर्षभन्दा करिब एक सय परीक्षा केन्द्र बढी छन् ।
यस वर्षबाट अक्षराङ्कन पद्धतिमा मूल्याङ्कन हुनेगरी परीक्षा सुरु भएको छ । भूकम्प र अघोषित नाकाबन्दीको असरका बीच पनि यस वर्ष विद्यार्थीले पूर्ववत् समयमै परीक्षामा सामेल भएका छन् ।
यसैगरी, प्राविधिकतर्फ तीन हजार २५५ जना परीक्षार्थी सहभागी हुनेछन् । सबैभन्दा बढी काठमाडौँमा ३५ हजार र सबैभन्दा कम मनाङमा ६९ जनाले परीक्षा दिनेछन् । परीक्षाका लागि देशभर एक हजार ९४३ परीक्षा केन्द्र निर्धारण गरिएको छ । सबैभन्दा बढी काठमाडौँका ३५ हजार ७२९ र सबैभन्दा कम मनाङका ६३ परीक्षार्थी सम्मिलित हुनेछन् । परीक्षामा देशभर ७२ हजार ८९६ जनशक्ति परिचालन गरिने भएको छ । सुरक्षाकर्मीमात्रै २९ हजार १४५ परिचालन हुनेछन् । रासस
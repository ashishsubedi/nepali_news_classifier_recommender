
﻿
१३ माघ, काठमाडौं । पासाङ शेर्पा, चैतन्य शुब्बासहितका आठ जना अध्यक्ष मण्डलका सदस्यले सामाजिक लोकतान्त्रिक पार्टीले नयाँ शक्तिमा समाहित भएको घोषणा गरेपछि कुमार राई एक्लिएका छन् ।
राई समूहले बुधबार पत्रकार सम्मेलन नै गरेर नयाँ शक्तिमा जाने शीर्ष नेताहरुलाई निस्कासन गरेको घोषणा गरेका छन् । राई समूहले पासाङ शेर्पा, चैतन्य शु्ब्बासहित कमला हेमचुरी, दलमर्दन कामी, ज्योति दनुवार, विशन राई, मनप्रसाद सुनुवार र टिका प्रसाद गौचनलाई साधारण सदस्य समेत नरहने गरी पार्टीबाट निस्कासन गरेको बताएको छ ।
अध्यक्ष मण्डलका सदस्य कुमार राईले सम्पूर्ण पार्टी नयाँ शक्तिमा समाहित भएको भन्ने दाबीको खण्डन गरे । सिंगो पार्टी नभई केही ब्यक्तिहरुमात्र नयाँ शक्तिमा गएको भन्दै उनले पार्टी आफ्नो उद्देश्यमा विचलित नभई अघि बढ्ने प्रतिबद्धता ब्यक्त गरे ।
पत्रकार सम्मेलन भईरहँदा नयाँ शक्तिमा गएकाहरुका समर्थकले भने पार्टीको निर्णय अनुसार नै नेताहरुलाई नयाँ शक्तिमा गएको भन्दै निर्णय पुस्तिकाको फोटोकपी वितरण गरेका थिए । सो विषयलाई लिएर केही समय विवाद भएको थियो ।
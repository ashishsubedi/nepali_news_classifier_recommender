
﻿
७ मंसिर, काठमाडौं । तपाईंसँग पाँच सय र हजारका भारु नोटहरु छन् ? यदि त्यो पैसा सटही गरिदिन्छु भन्दै कोही आयो भने होस् गर्नुहोस्, तपाईं ठगहरुको चंगुलमा फस्न सक्नुहुन्छ ।
भारत सरकारले हालै मात्र एक हजार र पाँच सयका भारु नोटमा प्रतिबन्ध लगाएपछि नेपालमा त्यस्तो नोट साट्ने बहानामा ठगहरुको गिरोह नै सक्रिय भएको पाइएको छ । नेपालमा व्यावसायी तथा सर्वसाधारणलाई पाँच सय र १ हजारका भारु नोट साट्ने भन्दै ठगी गर्ने भारतीय गिरोह नै नेपालमा सक्रिय भएको हो ।
यसरी डुब्यो रहिमको पचास लाख
करिब १० दिन अगाडि अब्दुल रहिमलाई भारतबाट अपरिचित व्यक्तिको नम्बरबाट फोन आयो । रौतहटका रहिमलाई जे समस्याले पिरोलिरहेको थियो, फोन गर्नेले त्यही समस्या समाधान गरिदिने बतायो ।
लामो समयदेखि कलंकीमा माछा व्यापार गरिरहेका रहिमसँग पाँच सय र एक हजारका भारु नोट थिए । भारतबाटै माछा ल्याउने भएकाले उनले भारु राख्नु उनको बाध्यता थियो ।
भारतले ५ सय र १ हजारको भारुमा प्रतिवन्ध लगाएपछि उनी तनावमा परे । तर, १० दिन अघि भारतबाट फोन गर्ने व्यक्तिले आफू पनि व्यापारी भएको भन्दै रहिमको पैसा साटिदिने बताए ।
ढुंगा खोज्दा देउतै मिलो जस्तो ठानेका रहिमले फोन गर्ने अपरिचित व्यक्तिलाई विश्वास गरिहाले । उनले पाँच सय र हजारका गरी २० लाख भारु भएको सुनाए ।
ठगलाई त्यति भए पछि के चाहियो । काठमाडौं आए र आफू विरामी परेको भन्दै रहिमको सम्पर्कमा गएनन् । दोस्रो दिन बागबजारस्थित होटल कैलाशमा लगेर बस्ने बन्दोवस्त गरिदिए ।
तेस्रो दिन रहिम र भारतबाट आएका व्यक्तिबीच भेट भयो र माछा किन्नका लागि २० लाख पठाएको भारु भारतमै रहेको बताए । भारतबाट आएका व्यक्तिले पनि उनको भारु पैसा भारतमै लिने र सटही रकम नेपालमा दिने बचन दिए ।
रहिमले पनि परिवारलाई फोन गरेर राजु भन्ने व्यक्तिलाई पाँच सय र एक हजार दरका २० लाख भारु बुझाउन लगाए । भारतमा २० लाख बुझाए  ५० लाख पुर्‍याइदिन्छु भन्दै थप साढे १६ लाख नेपाली रुपैयाँ पनि मागे । रहिमले ग्लोबल आईएमई बैंक मार्फत् साढे १६ लाख नेपाली रुपैयाँ पनि साहलाई बुझाए ।
अनुसन्धानमा सक्रिय अपराध महाशाखाका निरीक्षक गोविन्द पन्थीका अनुसार रहिमले साढे १६ लाख नेपाली रुपैयाँ ठगको खातामा हालेनन्, अर्कैको खातामा हाल्न लगाए । एकपटक साढे सात लाख र दोस्रो पटक साढे नौ लाख जम्मा गरेपछि ठग फरार भए ।
२० लाख भारु र साढे १६ लाख नेपाली रुपैयाँ बुझाएको २४ घण्टा नवित्दै पैसा साटिदिन्छु भन्ने मान्छे गायब भएपछि मात्रै रहिमले आफू ठगिएको थाहा पाए । उनको उजुरीका आधारमा नेपाल प्रहरीको अपराध महाशाखाको टोलीले गरेको अनुसन्धानका क्रममा भारत पश्चिम बंगालका हरेकृष्ण साह पक्राउ परेका छन् ।
भारु साट्ने नाममा गिरोह नै सक्रिय
अपराध महाशाखाका निरीक्षक गोविन्द पन्थीका अनुसार हरेकृष्ण जस्तै  भारु साटने नाममा अरु गिरोह पनि सक्रिय भइरहेका छन् । भारतबाटै नेपालमा पाँच सय र एक हजार दरका भारु नोट भएका व्यापारीहरुको पहिचान गरेर त्यस्ता भारु नोट साटिदिने बहानामा ठगी गर्ने गिरोह नेपाल आइपुगेका छन् ।
‘ठगी गर्ने पैसा आफ्नो खातामा हाल्न नलागाई अरुकै खातामा हाल्न लगाउनेदेखि पाँच सयदेखि एक हजारका भारु नोट भएका व्यापारीहरु खोज्नेसम्म काम भएको छ । यो गिरोह निकै खतरनाक हुन सक्छ,’ निरीक्षक पन्थीले भने ।
रहिमले साढे १६ लाख नेपाली रुपैयाँ हालिदिएको खातावाला पनि फरार छन् । यसरी भारु साट्ने नाममा ठगी गर्ने समूहमा नेपालीदेखि बैंकको समेत मिलेमतो हुन सक्ने प्रहरीको आशंका छ । रहिम जस्ता शैक्षिक योग्यता कम भएका व्यापारीहरु खोज्ने र त्यस्ताको पैसा योजनावद्ध तरिकाले ठग्ने गरेको देखिएको छ ।
अपराध महाशाखाको टोलीले भारु साट्ने नाममा सक्रिय गिरोहको खोजीलाई तीव्र बनाइरहेको बताएको छ ।
नेपालीहरुसँग भएको भारु नै जोखिममा
नेपाल राष्ट्र बैंकले नेपालीहरुसँग भएको भारु साट्नका लागि गरिरहेको पहलले ठोस गति लिन नसक्दा भारु नोट बोकेर बसेका नेपाली ठगिने खतरा रहेको प्रहरीले बताएको छ ।
नेपाल सरकारले समयमा उचित उपाय दिन सकेको छैन भने भारतले पनि नेपालीसँग भएका भारु साट्न के गर्ने भन्ने कुनै निर्णय दिएको छैन ।
पाँच सय र एक हजार दरका भारु बोकेर बसेका नेपालीहरुको पैसा कुम्ल्याउन ठूलै गिरोह सक्रिय भइरहेको प्रहरीको बुझाइ छ । स्रोत खुलेका भारु नोटहरु साट्ने विषयमा उचित कदम समयमै नचालिए नेपालीहरुको पैसा नै खोजिममा पर्ने देखिएको छ ।
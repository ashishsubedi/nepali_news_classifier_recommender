
﻿
१८ असोज, काठमाडौं । प्रधानमन्त्री पुष्पकमल दाहाल ‘प्रचण्ड’ले जनताको जीवन रक्षार्थ युद्धस्तरमा काम गरेर मात्रै पुनर्निर्माणमा प्रगति हासिल हुनसक्ने बताएका छन् ।
पुनर्निर्माण प्राधिकरण परामर्श समितिको बैठकलाई सम्बोधन गर्दै प्रधानमन्त्री प्रचण्डले त्यस्तो बताएका हुन् । उनले भने, ‘अहिलेसम्म नीतिगत र संरचनागत काम बढी भएका छन् । जनताले राहत र पुनर्निर्माणको अनुभूति हुने गरी काम हुन सकेको छैन । हामीले संवेदनशील भएर राहत, पुनर्बास र पुनर्निर्माणको काम गर्नुपर्छ ।’
प्रधानमन्त्रीले परामर्श समितिको अर्को बैठक ६ महिना अगावै बस्ने बताएका छन् । उनले अघि भने, ‘कार्यविधिमा परामर्श समितिको बैठक ६ महिनामा बस्ने व्यवस्था छ । तर, कामको चाप र संवेदनशीलता हेरेर म छिट्टै बैठक बोलाउनेछु । यसपछि प्राधिकरणको कार्यकारी समिति र निर्देशक समितिको बैठक बोलाएर थप निर्णय र कामलाई रफ्तारमा लगिनेछ । छिट्टै जनताले परिणाम देख्ने गरी काम हुनुपर्छ ।’
राष्ट्रिय पुनर्निर्माण प्राधिकरणका कार्यकारी अधिकृत सुशीलराज ज्ञवालीले प्राधिकरणले गरेको हालसम्मको प्रगति, समस्या र प्राधिकरणको अवस्थाबारे परामर्श समितिलाई जानकारी गराएका थिए । बैठकमा नेपाली कांग्रेसका सभापति शेरबहादुर देउवा, नेकपा एमालेका उपाध्यक्ष बामेदव गौतम, परराष्ट्रमन्त्री डा. प्रकाशशरण महत लगायतका नेताहरु थिए ।
१४ जिल्लाका १४ सांसद परामर्श समितिमा थपिने
यस्तै परामर्श समितिले भूकम्पबाट अति प्रभावित १४ जिल्लाका १४ जना सांसदलाई परामर्श समितिमा थप्ने अधिकार प्रधानमन्त्री तथा परामर्श समितिका अध्यक्ष प्रचण्डलाई दिएको छ ।
यसैगरी बैठकले दातृ निकायसँग समन्वय र पुनर्निर्माणमा स्रोत जुटाउने प्रयोजनका लागि ऐनमा व्यवस्था भए बमोजिमको पुनर्निर्माण विकास सहायता तथा सहजीकरण समिति गठन गर्ने निर्णय गरेको छ । समितिका सदस्यहरुबारे निर्णय गर्ने अधिकार पनि प्रधानमन्त्रीलाई नै दिएको छ ।
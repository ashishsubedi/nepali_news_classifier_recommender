
﻿अध्यक्षलगायत पदाधिकारीलाई समावेश नगराउन माग 
सागर पण्डित/नयाँ पत्रिका काठमाडौं, ३१ असार
निजामती कर्मचारीको आधिकारिक ट्रेड युनियनमा अध्यक्षलगायतका पदाधिकारीलाई समावेश नगराउन माग गर्दै पुनरावेदन अदालत पाटनमा बुधबार रिट दायर भएको छ ।
युनियनकै महासचिव सुवोधकुमार देवकोटा र सदस्य विश्वबन्धु रेग्मीले आधिकारिक ट्रेड युनियनको निर्वाचनसम्बन्धी विनियमावली २०६९ को विनियम ६३ विपरीत पहिलो स्थान ल्याएको निजामती कर्मचारी संगठनले १५ दिनभित्र नाम नदिएकाले समावेश गराउन नहुने माग गर्दै रिट दायर गरेका हुन् । रिट निवेदनमा निर्वाचनसम्बन्धी विनियमावलीविपरीत हुने गरी कुनै पनि काम नगर्न÷नगराउन अन्तरिम आदेश जारी गर्न माग गरिएको छ ।
रिट दायरपछि पुनरावेदन अदालत पाटनका न्यायाधीश जीवनहरि अधिकारीको एकल इजलासले ५ साउमा सबै पक्षलाई छलफलका लागि बोलाउन आदेश दिएको छ । गत १९ जेठमा भएको निजामती कर्मचारीको आधिकारिक ट्रेड युनियनको निर्वाचनमा पहिलो स्थान ल्याएर अध्यक्ष, उपाध्यक्ष, कोषाध्यक्षसहित ११ सदस्य पाए पनि संगठनमा तीव्र विवाद भएपछि निर्धारित समयमा निजामती कर्मचारी संगठनले नाम पठाउन सकेको थिएन ।
प्रमुख निर्वाचन अधिकृतको कार्यालयले २४ जेठमा १५ दिनको समय दिएर पदाधिकारीसहित सदस्यको नामावली पठाउन ट्रेड युनियनहरूलाई पत्राचार गरेको थियो । तर, कार्यालयले तोकेको निर्धारित समयमा संगठनले अध्यक्षलगायतका पदाधिकारीको विवरण पठाउन सकेको छैन । निर्वाचन अधिकृतको कार्यालयले पनि आधिकारिक ट्रेड युनियनमा महासचिवसहित ६ वटा सदस्य पदमा मात्रै नाम आएकाले अन्य पद खाली राखी उनीहरूको मात्रै नामावली श्रम विभाग र सामान्य प्रशासन मन्त्रालयमा पठाएको थियो ।
संगठनको बैठक अनिर्णीत
एमालेनिकट नेपाल निजामती कर्मचारी संगठनले आधिकारिक ट्रेड युनियनमा प्रतिनिधित्व गर्ने अध्यक्ष, उपाध्यक्ष, कोषाध्यक्षसहित ११ सदस्यको नाम छनोट गर्न बिहीवार केन्द्रीय कमिटीको बैठक बोलाए पनि निर्णय गर्न सकेन । बिहीबार बिहान चार घन्टासम्म सचिवालयको बैठक बसेर साँझ अबेर मात्रै केन्द्रीय कमिटीको बैठक बसेको थियो । ती दुवै बैठकमा अध्यक्षका दाबेदार रहँदै आएका हालका अध्यक्ष पुण्यप्रसाद ढकाल र पूर्वअध्यक्ष भोलानाथ पोखरेल पक्षधरबीच विवाद भएको छ ।
विवाद मिलाउन उच्चस्तरीय कार्यदल
संगठनभित्र देखिएको विवाद मिलाउन पेसागत महासंघका अध्यक्ष विश्वनाथ प्याकुरेल, महासचिव विष्णु लामिछाने तथा संगठनकै अध्यक्ष ढकाल र महासचिव मोहनकुमार घिमिरे रहेको उच्चस्तरीय कार्यदल गठन गरिएको छ । सो कार्यदलले बिहीबार दिनभर सर्वसम्मतिमा नेतृत्व छनोट गर्ने प्रयास गरे पनि सफल भएन ।
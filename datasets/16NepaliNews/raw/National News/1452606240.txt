
﻿
२८ पुस, काठमाडौं । फुटाएर बनाइएका नयाँ मन्त्रालयका लागि करिब ३ सय कर्मचारीहरुको दरबन्दी टुंगो लागेको छ । सामान्य प्रशासन मन्त्रालयले तयार पारेको नयाँ कर्मचारी दरबन्दीको प्रस्ताव क्याबिनेटमा पेश गरिने भएको छ ।
प्रधानमन्त्री केपी शर्मा ओली नेतृत्वको सरकारमा भागबन्डा पुर्‍याउन पाँच मन्त्रालय फुटाएर नयाँ चार मन्त्रालय बनाइएको थियो । मन्त्रालय फुटाइए पनि कर्मचारीको टुंगो लाग्न नसक्दा मन्त्रीहरु कामविहीन बनेका छन् ।
वाणिज्य तथा आपूर्ति मन्त्रालयलाई बिभाजन गरी वाणिज्य र आपूर्ति छुट्टा छुट्टै मन्त्रालय बनाइएको थियो । यसैगरी कृषि विकास मन्त्रालयलाई विभाजन गरी कृषि र पशु विकास अलग-अलग मन्त्रालय बनाइएको छ । स्वास्थ्य तथा जनसंख्या मन्त्रालयबाट जनसंख्या झिकिएको छ भने विज्ञान, प्रविधि तथा वातावरण मन्त्रालयबाट वातावरण झिकिएको छ ।
दुई मन्त्रालय फुटाएर नयाँ मन्त्रालयको रूपमा जनसंख्या तथा वातावरण मन्त्रालय बनाइएको छ । यस्तै सहरी विकास मन्त्रालय पनि फुटेको छ । अब सहरी विकासबाट नयाँ मन्त्रालयको रूपमा खानेपानी तथा सरसफाइ मन्त्रालय बनाइएको छ ।
करारमा डेढ सय कर्मचारी थपिने
सामान्य प्रशासन मन्त्रालयका अनुसार नयाँ दरबन्दी सिर्जना गर्दा करारमा करिब डेढ सय कर्मचारीहरु थपिनेछन् । राजपत्र अनंकित र श्रेणीविहीन तहका कर्मचारीहरु करारमा नियुक्त हुनेछन् । अरु कर्मचारीहरु आन्तरिकरुपमै व्यवस्था गरिने सचिव टंकमणी शर्माले जानकारी दिए ।
‘पहिलो प्राथमिकता आन्तरिकरुपमै कर्मचारीको व्यवस्था गर्ने हुन्छ, त्यसपछि मन्त्रालय, विभाग र अरु कार्यालयबाट करिब १ सय कर्मचारीको व्यवस्था गर्छौं,’ सचिव शर्माले भने, ‘त्यसपछि मात्रै करारमा करिब डेढ सय कर्मचारी राख्ने योजना छ ।’
नयाँ मन्त्रालयका लागि कर्मचारीहरुको व्यवस्था गर्दा पुराना पाँच मन्त्रालयबाट कर्मचारीहरु कटौति हुनेछन् । सकेसम्म हाल कायम निजामति कर्मचारीहरुकै दरबन्दीबाटै नयाँ मन्त्रालयहरुमा आवश्यक जनशक्तिको व्यवस्था गर्न कोशिस गर्ने सामान्य प्रशासन मन्त्रालयका सचिव शर्माले बताए । ‘हामी सकेसम्म मान्छे थप्दैनौं, बरु कहाँ धेरै कर्मचारीहरु छन्, त्यहाँबाट तानेर व्यवस्था मिलाउँछौं,’ मन्त्रालयका सचिव शर्माले अनलाइनखबरसँग भने ।’
कर्मचारीको व्यवस्थाका लागि सामान्य प्रशासन मन्त्रालयका सचिव शर्माको संयोजकत्वमा प्रधानमन्त्री कार्यालयका सचिव प्रेम राई र अर्थमन्त्रालयका सचिव राजन खनाल सदस्य रहेको समिति बनाइएको थियो । उक्त समितिले तयार पारेको प्रस्तावअनुसार कर्मचारीहरुको दरबन्दी सिर्जनाको प्रस्ताव अब बस्ने मन्त्रिपरिषद बैठकमा मन्त्रालयले पेश गर्नेछ ।
उक्त समितिलाई सकेसम्म सरकारलाई आर्थिक भार नपर्ने गरी कर्मचारीको व्यवस्था मिलाउन भनिएको छ । तर, व्यवहारिक रुपमा त्यो सम्भव नहुने भन्दै करारमा पनि कर्मचारीको व्यवस्था गर्नुपर्ने प्रस्ताव मन्त्रिपरिषदमा लैजाने मन्त्रालयको तयारी छ ।
प्रशासन सुधारका लागि विगतमा बनाइएका आयोगहरुको सुझाव लत्याउँदै मन्त्रालयहरु थप्दा राष्ट्रलाई आर्थिक भार परेको भन्दै सरकारको आलोचना भएको छ । एउटा मात्रै मन्त्रालय थपिँदा पनि सरकारलाई वार्षिक डेढ अर्बभन्दा धेरै व्ययभार पर्ने प्रशासनविद बताउँछन् ।
प्रशासन सुधार सुझाव आयोगले १८ भन्दा धेरै मन्त्रालय नबनाउन सरकारलाई सुझाव दिए पनि हाल केपी ओली नेतृत्वको सरकारले मन्त्रालयहरु थपेर २८ पुर्‍याएको छ जबकी नयाँ संविधानमा मन्त्रालयहरुको संख्या २५ भन्दा धेरै नहुने उल्लेख छ ।
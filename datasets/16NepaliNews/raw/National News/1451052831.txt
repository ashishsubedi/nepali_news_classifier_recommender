
﻿राजविराज, १० पुस । मोरङ्ग जिल्लामा कार्यरत कान्तिपुर राष्ट्रिय दैनिकका सम्वाददाता अवधेश कुमार झामाथि प्रहरीले विहीबार साँझ बिराटनगरमा गरेको निर्ममतापूर्वक कुटपीटको मधेशी पत्रकार संघ सप्तरीले कडा शब्दमा भत्र्सना गरेको छ ।
विराटनगरमा आयोजित संघीय समावेशी गठबन्धनको विरोधसभाको समाचार संकलन गरी कार्यालयतर्फ जाने क्रममा संयुक्त लोकतान्त्रिक मधेशी मोर्चा र गठबन्धनद्वारा निकालिएको मशाल जुलुसको तस्विर खिंच्ने क्रममा उनलाई प्रहरीले निर्ममतापूर्वक लाठी प्रहार गर्नुका साथै बुटले हिर्काएर गम्भीर घाइते बनाउनुले वर्तमान सरकारको मधेश विरोधी चरित्र उदाङ्गो भएको संघले ठहर गरेको छ ।
शान्तिपूर्ण वातावरणमा समाचार संकलन गर्न सुरक्षाकर्मीले वातावरण निर्माण गर्नुपर्नेमा ‘प्रेस’ लेखिएको ज्याकेट लगाएको अवस्थामा पनि महाबीर चौकमा प्रहरीले नेपाल प्रेस युनियनका केन्द्रीय सदस्य समेत रहेका नेपाल पत्रकार महासंघ सप्तरीका पूर्व उपाध्यक्ष झामाथि प्रहरीले गरेको दमनलाई स्वतन्त्र प्रेस जगतमाथिको आक्रमणको रुपमा आफूहरुले लिएको संघ सप्तरीका अध्यक्ष श्यामसुन्दर यादवद्वारा शुक्रवार जारी प्रेषित विज्ञप्तिमा उल्लेख छ ।
‘सरकारले मधेशी जनतासँग शत्रुवत व्यवहार गर्दैआएकोमा पछिल्लो समय सुरक्षा निकायले समेत राज्यकै शैलीलाई निरन्तरता दिँदै पत्रकारहरुमाथि चरम दमन गरिरहेकोले हामीले यस्ता घटनालाई गम्भीर रुपमा लिएका छौं’ अध्यक्ष यादवद्वारा जारी विज्ञप्तिमा अगाडि भनिएको छ ‘मधेशमा सञ्चालित सञ्चारमाध्यमहरुलाई वर्तमान सरकारले घाँटी निमोठ्ने काम गरिरहेको तथा मधेशी जनताको न्यायपूर्ण संघर्षका समाचार सम्प्रेषण गर्ने पत्रकारहरुलाई विभिन्न बहानामा तारो बनाउने काम राज्यपक्षबाट भइरहेको छ ।’ यस्ता हर्कत तत्काल बन्द गरी शान्तिपूर्ण वातावरणमा समाचार सम्प्रेषण गर्ने वातावरण निर्माण गर्न मधेशी पत्रकार संघ सप्तरीले जोडदार माग गरेको छ ।

सम्वेदनशील अङ्गमा चोट लागेर गम्भीर घाइते भएका सप्तरीका पत्रकार अवधेश कुमार झाको सिघ्र स्वास्थ्यलाभको कामना गर्दै घटनाको छानबिन गरी दोषी प्रहरीलाई कडा कार्वाही गर्न समेत अध्यक्ष यादवले प्र्रेस विज्ञप्तिमार्फत माग गरेको छ । समानता र न्यायपूर्ण संघर्षका समाचारहरुलाई प्राथमिकताका साथ सम्प्रेषण गरेकै कारण बदनियतपूर्ण मानसिकताबाट ग्रसित भई राज्यपक्षबाट सञ्चारकर्मी तथा सञ्चारमाध्यमहरुबाट भइरहेको दमन र आक्रमणबाट रत्तिभर विचलित नभई निष्पक्ष रुपमा आफ्नो भूमिका निर्वाह गर्न समेत उनले अपील गरेका छन् ।
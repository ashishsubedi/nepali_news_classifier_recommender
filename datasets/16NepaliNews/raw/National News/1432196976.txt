
﻿काठमाडौं : सरकारले भूकम्पीय खतरालाई ध्यान दिएर गाउँ विकास समितिमा पनि नक्सा पास गरेरमात्रै नयाँ घर बनाउनुपर्ने नयाँ नीति लागू गरेको छ।  विनाशकारी भूकम्पबाट पाँच लाखभन्दा बढी घर ध्वस्त भएपछि सरकारले गाविसमा पनि भवनसंहिता लागू गर्दै नक्सा पास नगरी घर बनाउन नदिने निर्णय गरेको हो। &#39;भूकम्पीय खतरालाई ध्यान दिएर सरकारले गाविसमा पनि तोकिएको मापदण्ड पूरा गरेर नक्सा पास गरेपछि मात्रै घर बनाउन दिने निर्णय गरेको हो&#39;, स्थानीय विकास मन्त्रालयका सचिव शान्तराज सुवेदीले भने।
 
मन्त्रिपरिषद्ले सोमबार सबै गाविसमा नक्सापास गरेर मात्रै स्थायी घर वा अन्य संरचना निर्माण गर्नुपर्ने निर्णय गरेको हो। यसअघि नगरपालिकामा मात्रै घर बनाउँदा नक्सा पास गर्नुपर्ने अनिवार्य व्यवस्था थियो। केही नगरोन्मुख गाविसमा भने सरकारले भवन निर्माण गर्दा नक्सा पास गर्नुपर्ने व्यवस्था गरेको थियो। विकट पहाडी जिल्लामा सरकारसँग घरको यकिन तथ्यांक समेत छैन। 


﻿जिल्ला विकास समितिको कार्यालय सप्तरी
२८ मंसिर, सप्तरी । जनतासँग प्रत्यक्ष सम्बन्धमा रहने सरकारी कर्मचारी गाविस सचिव हुन् । संघीय मामिला तथा स्थानिय विकास मन्त्रालयले गाविस सचिवहरुलाई सदरमुकाममा नबसेर आफ्नो गाविसमा जान निर्देशन दिएपनि सप्तरीमा यसको पालना हुन सकेको छैन ।
न मधेस आन्दोलन, न नाकाबन्दी अहिले सप्तरीको अवस्था सामान्य छ । तर सरकारी काम कहिले जाला घाम भनेजस्तै यहाँका गाविस सचिवहरुका लागि भने बाहाना बनाउँदै जिल्ला सदरमुकाममै त कोही घरमै बसिबसी सुविधा उपभोग गरिरहेका छन् ।
जिल्लाको दक्षिणी गाविसहरुमा प्रायः सचिव नै जाँदैनन् । धेरै गाविसमा प्राविधिक सहायक पनि बेलाबखत झुल्किने गरेका छन् ।
सप्तरीको औरही गाविसका सचिव देवनारायण यादव महिनाको एक या दुई पटक मात्रै गाउँ जाने गर्छन् ।
‘आफ्नो काम भए मात्रै उहाँ आउनुहुन्छ’ गाविसका एक जना कर्मचारीले भने, ‘नभए उहाँ गाविस पटक्कै आउनुहुन्न ।’
तरही गाविसको अवस्था पनि उस्तै छ । गाविस सचिव सुरुमा महिनाको एक पटक आउने गरेपनि जेठयता एक पटकपनि नआएको स्थानीयको गुनासो छ । यो गाविसका सचिव डम्बर कार्की प्रायः आफ्नो घर विराटनगरमै बसिरहने रहेछन् ।
खडगपुर गाविसका सचिव मोहम्द अहमद हुसैन १५ दिनमा एक दिन मात्रै गाविस जान्छन् । यस गाविसका प्राविधिक सहायक त २ महिनामा एक पटक कार्यालय जाने गरेको स्थानीयहरुको भनाई छ ।
रौतहट गाविसका सचिव रमानन्द यादव हुन् । तर उनी गाविस जाँदैनन् । प्राविधिक सहायक बिष्णुदेव मघैया पनि सदरमुकाम राजविराजमै बस्ने गरेका छन् ।
पातो गाविसका सचिव बिनोद ठाकुर गाविस जाने गरेपनि प्राविधिक राजेन्द्र मण्डल कार्यालयमा कहिलेकाहीँ मात्रै आउँछन् ।
यी त केहि दृष्टान्त मात्र हुन् । गाउँमा बस्न कुनै समस्या छैन तर सप्तरीको दक्षिणी तथा पश्चिमी क्षेत्रका गाविसहरुमा अहिले गाविस सचिवहरु भेटिदैनन् ।
गाविस सचिव नबस्दा जनताको धेरै बिभिन्न काम प्रभावित भइरहेको छ । यी गाविसहरुमा धेरै बालबालिका जन्मदर्ताबाट समेत बञ्चित छन् । कतिपय गाविसमा बिहे दर्ता र मृत्यु दर्ता हुन नसकेको पनि महिनौं भइसकेको छ ।
‘सचिवले कम्तीमा नौ दिन समय दिए सबै वडाका बालबालिकाको जन्मदर्ता, विवाह गरेकाहरुको विवाह दर्ता बन्न सक्छ’ गाविसकै एक कर्मचारीले भने, ‘एक वडामा एक दिन समय दिए काम सकिन्छ ।’
सचिवहरु असार मसान्तमा मात्रै गाविसमा जाने गर्छन् । उक्त समयमा पनि नियमित होइन् । सप्तरीमा ९१ वटा गाविस रहेको छ ।
गाउँ जान नमाने कारबाहीः एलडिओ
मन्त्रालयले निर्देशन जारी गरिसकेको अवस्थामा पनि सचिवहरु गाविस जान नमानेपछि स्थानीय विकास अधिकारी (एलडिओ) सुदेव पोखरेलले नियमित रुपमा गाविस नजाने सचिवलाई जिम्मेबारीबाट मुक्त गरिने बताएका छन् ।
एलडिओ पोखरेलले आफू जिल्ला विकासमा आएलगत्तै गाविस सचिवहरुसँग एक चरणको छलफल गरिसकेको बताए । ‘छलफलमा नियमित रुपमा गाविस जान निर्देशन दिइसकेको छु’ उनले भने, ‘निर्देशनलाई बेवास्ता गर्दै कार्यक्षेत्रमा जान आनाकानी गरे उनीहरु जिम्मेबारीबाट मुक्त हुनेछन् ।
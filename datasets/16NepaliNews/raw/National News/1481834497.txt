
﻿राजविराज, ३० मंसिर । सामी परियोजनाका सेवाहरुमा समुदायको पहुँच अभिवृद्धि र वैदेशिक रोजगारीको क्रममा देखिएका समस्याहरु न्यूनिकरण गर्ने विषयमा सरोकारवालाहरुसँग विहीवार समन्वय बैठक सम्पन्न भएको छ ।
सामी हेल्भेटास नेपालको सहयोगमा सप्तरी सामुदायिक विकास केन्द्रद्वारा उक्त बैठकको आयोजना गरिएको हो । बैठकमा जिल्ला विकास समिति सप्तरीका स्थानीय विकास अधिकारी सुदेव कुमार पोखरेलले सर्वसाधारणलाई वैदेशिक रोजगारी सम्वन्धि जानकारीको अभावमा ठगिनुपर्ने अवस्था रहेकोले समुदायमा जनचेतना आवश्यक रहेको बताए । वैदेशिक रोजगारीमा जानेहरुलाई अति आवश्यक जानकारी दिनुका साथै सिप सिकाउने कार्यलाई प्रभावकारी बनाउनपर्नेमा उनले जोड दिए ।
कार्यक्रममा आयोजक संस्थाका अध्यक्ष शम्भुनन्द चौधरीले सूचना तथा परामर्श केन्द्रको माध्यमबाट सूचना तथा परामर्श सेवा निःशुल्क सीपलाई प्रभावकारी बनाउने प्रतिवद्धता व्यक्त गरे । बैठकमा जिल्ला विकास समितिका कार्यक्रम अधिकृत नवराज खड्का, नेपाल पत्रकार महासंघ सप्तरीका कार्यवाहक अध्यक्ष श्रवण देव, हुकोडनका सचिव मधुसुदन अधिकारी, कान्तिपुर दैनिकका अवधेश कुमार झा, मधेशी पत्रकार संघ सप्तरीका अध्यक्ष श्यामसुन्दर यादव, नागरिक दैनिकका जितेन्द्र कुमार झा, जनचेतना समाजका अध्यक्ष राधावल्लभ कर्ण, सगरमाथा अपाङ्ग कल्याण संघका अध्यक्ष बलदेव कुमार मण्डल, सबल नेपालका अशोक साह लगायतले सुझाव दिए ।

﻿
२९ मंसिर, नवलपरासी । घोरल देख्नासाथ शिकार गर्न दौडिने पोखरी गाउँका बासिन्दा अचेल घोरल जोगाउन गस्ति समेत गर्छन् । नवलपरासीको उत्तरी पहाडी गाविस धौवादी-३ पोखरी गाउँका बासिन्दालाई घोरलले जीवनदान नै दिएपछि उनीहरुको आनिबानी फेरिएको हो ।
गाउँमा सरसफाई त भएकै छ, उजाड हुन लागेको महाभारत श्रृङ्खलाको पहाड संरक्षणले गाउँ ठाउँसँगै गाउँको जीवनमा पनि परिवर्तन ल्याइदिएको छ । मगर समुदाय दुर्लभ वन्यजन्तु घोरल जोगाउन तम्सिएपछि यो परिवर्तन आएको हो ।
पहिले वन, वन्यजन्तु मास्न र मार्न तम्सीने यहाँका मानिस हिजो आज चोरी शिकार नियन्त्रण दल नै गठन गरी संरक्षण सक्रिय भएको दलका संयोजक रणबहादुर रानागरले बताए ।
स्थानीय लक्ष्मण सारु भन्छन्, ‘वन मासिँदा पानीको मुहान सुक्ने र पहिरो जान थालेको थियो, खोरिया खेतीले ६ महिना धान्न मुस्किल थियो । तर, अहिले स्थानीय बासिन्दा जागरुक भई घोरल संरक्षण गरेकै आयआर्जन र जीविकोपार्जनमा समेत वृद्धि भएको छ ।

आन्तरिक तथा बाहृय पर्यटकलाई वनमा घोरल देखाउन र गाउँसम्म पुग्न आलमोटर बाटो पनि निर्माण गरिएको छ ।
यहाँका मगर समुदाय यसअघि जीविकोपार्जनका लागि समस्या भएकाले खोरिया खेती गर्थे । ६ महिना मुस्किलले खान पुग्ने उनीहरुले जुनेलो र मकै खेती गर्नका लागि जंगल फाँडेर खोरिया बनाएका थिए ।
जीविकोपार्जनका लागि खेती लगाउन वन विनाश गर्ने क्रम बढेपछि यहाँको हरियाली डाँडा उजाड बनेका थिए । खोरिया खेती गर्दा वन जंगल विनाश भएको थियो । घोरल पनि हराउन थालेको थियो ।
मासु र मनोरञ्जनका लागि सामुहिक रुपमा घोरलको शिकार गर्ने परम्परागत प्रचलनले घोरलको संख्या कममा यहाँ भएको थियो । महाभारत जैविक विविधता संरक्षण सरोकार समाजका उपाध्यक्ष नुरचन्द्र पाण्डेका अनुसार यो क्षेत्र खण्डहर भइसकेको थियो ।
तर अहिले अवस्था फेरिएको छ । सबै पदाधिकारी महिला भएको यो समूहले वन फँडानी भएको नागी क्षेत्रमा चाँप, भालुचिण्डे, लोठसल्ला जस्ता दुर्लभ वनस्पति रोपेको छ । वर्षौंदेखि हुन नसकेको वनको सीमांकन र ‘इन्भेन्ट्री’ (स्रोत सर्वेक्षण) पनि गरेको छ ।

गाउँमा पर्यटक आउन थालेपछि आतिथ्य सत्कार (होम स्टे)का लागि पोखरीमा १० घरमा सुविधा सम्पन्न घर पनि निर्माण गरिएको छ । गाउँमा मगर संस्कृति देखाउन टोली गठन भएको छ । यसबाट लोपोन्मुख संस्कृति संरक्षणमा टेवा पुगेको छ ।
गाउँमा घोरल संरक्षणसँगै विस्तारै पर्यटकहरु आउन थालेपछि स्थानियहरुले होमस्टे बनाएका हुन् । मौरी पालन गरी मह समेत बेच्दै आएका छन् । गाउँबाट सूर्योदय निकै मनमोहक देखिन्छ भने हिमशिखर सहजै देख्न सकिन्छ ।
घोरल संरक्षणमा सक्रिय
महाभारत पर्वत श्रृङ्खला क्षेत्रमा घोरलको संख्या घट्दै जान थालेपछि यहाँका स्थानिय मगर समुदायका मानिस यसको संरक्षणमा जुटेको बताउँछन् । शिकारीका कारण चार पाँच ओटा संख्यामा घटेका घोरल अहिले बढेर ४९ ओटा पुगेका छन् ।
संरक्षण कार्यमा नवलपरासी धौवादी सहित देउराली, नरम, रुचाङ, होप्सेकोट र पाल्पाको धिरुवास गाउँ विकास समितिका बसोबास गर्ने मगर समुदाय सक्रिय बनेका छन् । संरक्षण सञ्चालन भएको ठाउँमा ९० प्रतिशत मगर समुदायको बसोबास छ ।
दुई वर्ष अघिसम्म खुला चरिचरन र आफूखुसी कटानी-फँडानी हुने महाभारतमा पर्ने वनमा अहिले स्याउला काट्न समेत वन समूहको अनुमति लिनुपर्ने स्थानिय नवजागरण प्राविका शिक्षक ओमबहादुर रानामगरले बताए ।
खोरिया खेतीमा आधारित रहेर जीविकोपार्जन गर्ने समुदायका मानिसहरु अहिले घोरलसगैँ जैविक विविधताका लागि वन संरक्षण गर्छन् । खोरिया खेती गर्दा नांगा बनेका डाँडामा उनीहरुले वृक्षारोपण गरेका छन् । समुदायमा आधारित जौविक विविधता संरक्षणमा सक्रिय छन् ।
अम्रिसो खेतीबाट करोड

अम्रिसोको कुचो बनाएर राम्रो आम्दानी हुने भएपछि यहाँका स्थानीय अम्रिसो खेतीतर्फ आकर्षित भएका छन् । यहाँ अन्नवाली भन्दा धेरै अम्रिसोबाट आम्दानी भएकाले सबै गाउँले यस तर्फ आकर्षित भए ।
‘थोरै लगानी र कम मेहेनतमै अम्रिसोबाट लाखौं रुपैयाँ कमाउने गरेको छु,’ स्थानिय नरबहादुर रानामगरले भने, ‘अम्रिसोको फूलबाट कुचो र बोटबाट गाईभैंसीका लागि घाँस हुने भएकाले आम्दानी राम्रो छ ।’
यहाँ उत्पादित कुचो कावासोती बजार, बुटबल बजार, नारायणगढ बजार, काठमाडौं, लगायतका विभिन्न स्थानहरूमा जाने गर्दछ ।
भिरपाखामा समेत पाइने अम्रिसो भिरालो पाखाबारीमा भू-क्षय नियन्त्रणका लागि राम्रो मानिन्छ । बहुउपयोगी अम्रिसो स्थानीय कृषकका लागि घर खर्च टार्ने राम्रो आम्दानीको स्रोत बनेको छ ।
गोरब ग्यासले दिनचर्या नै फेरियो
संरक्षणमा अग्रसर भएपछि गाउँका सबै घरमा गोबर ग्यास जडान गरिएको छ । यसबाट पोखरी गाउँका महिलाको दिनचर्या नै फेरिएको छ । खाना पकाउने दाउराका लागि हरेक दिन घण्टौं हिँडेर जंगल जाने र दाउराको भारी बोकेर फर्कनुपर्ने दिनहुँको झञ्झटबाट उनीहरूले मुक्ति पाएका छन् ।

राष्ट्रिय प्रकृति संरक्षण, विश्व वन्यजन्तु कोष हरियो वन कार्यक्रम र पोखरी सामुदायिक वनको सहयोग र गाउँलेको श्रमदानबाट गाउँका सबै घरमा शौचालयजडित गोबर ग्यास प्लाण्ट निर्माण गरिएको हो ।
गाउँलेले गोबर ग्यासबाट निस्कने ऊर्जालाई खाना पकाउनेे काममा प्रयोग गर्दै आएका छन् । गोबर ग्यास निर्माणपछि गाउँको वातावरणसमेत सफा भएको छ ।
‘गोबर ग्यास भएपछि दाउराका लागि रातदिन जंगल जानुपर्ने बाध्यतासँगै धूवाँको समस्याबाटसमेत हामीले राहत पाएका छौं’, स्थानिय मिनाकुमारी सारुमगरले भनिन्, ‘संरक्षणपछि फाईदै फाईदा भो ।’
एउटा गोबर ग्यासबाट वार्षिक करीब ४ टन दाउरा बचत हुने विज्ञहरू बताउँछन् । गोबर ग्यासको प्रयोगपछि वनको संरक्षणमा सहयोग पुग्नुका साथै कार्बन उत्सर्जनमा पनि कमी आएको छ ।
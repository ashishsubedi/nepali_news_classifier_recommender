
﻿
सरोज शर्मा/नयाँ पत्रिकापाँचथर, २० फागुन
पूर्वीपहाडी जिल्लामा आपराधिक क्रियाकलापमा संलग्न समूहको गतिविधि एक वर्षयता निष्क्रिय भएको छ । प्रहरीले केही समूहलाई पक्राउ गरेपछि ती समूहको गतिविधि निष्क्रिय भएको हो ।
दश वर्षयता पूर्वीपहाडको पाँचथर, ताप्लेजुङ, इलाम, तेह्रथुम, खोटाङलगायतका जिल्लामा आधा दर्जनभन्दा बढी समूहले आपराधिक गतिविधि गर्दै आएका थिए । किराँत जनवादी वर्कर्स, पल्लो किराँत, लिम्बुवान स्टेट फोर्स, संयुक्त जातीय मुक्ति मोर्चा, जनमुक्ति एकता संघ, भूपू एकता संघलगायतका समूहले आपराधिक क्रियाकलाप गरेका थिए । ती समूह पछिल्लो समय निष्क्रिय छन् । उनीहरूमध्ये धेरै समूह अहिले अस्तित्वमा छैनन् । भएका केही समूह मूलधारको राजनीतिमा फर्किसकेका छन् ।
पाँचथर र ताप्लेजुङका विभिन्न स्थानमा डकैती, लुटपाटलगायतका घटनामा संलग्न रहँदै आएको हाराहाङ समूह पछिल्लो समय प्रहरीको सर्च अभियानमा पक्राउ परेसँगै निष्क्रिय भएको छ । लिम्बुवान क्रान्तिकारी पार्टी गठन गरेर आपराधिक क्रियाकलापमा संलग्न रहेको भन्दै हाराहाङ समूहका मनीष हेल्लोकसहितका केही कार्यकर्ता पक्राउ परेका थिए । हाराहाङ समूहले दुई वर्षअघिसम्म पाँचथर र ताप्लेजुङका विभिन्न स्थानमा लुटपाट र चन्दाआतंक मच्चाएको प्रहरीको भनाइ छ । हाराहाङ समूहले काबेली हाइड्रो पावरका कर्मचारीलाई अपहरण गरेर फिरौती मागेको घटनामा संलग्नलाई पक्राउ गरेयता सो समूहका गतिविधि शून्य छ । पाँचथर प्रहरीप्रमुख कृष्णप्रसाद कोइरालाका अनुसार समूहका धेरै कार्यकर्ता पक्राउ परिसकेका छन् । प्रहरीको खोजी सूचीमा रहेकामध्ये धेरै समूह मूलधारको राजनीतिमा फर्किसकेको र केही पूर्णरूपमा निष्क्रिय भएको प्रहरीको भनाइ छ ।हाराहाङमा संलग्न पक्राउपछि ताप्लेजुङ शान्त
पूर्वीपहाडमा आपराधिक गतिविधि गरेको समूह हाराहाङको मुख्य केन्द्र ताप्लेजुङ अहिले शान्त बनेको छ । ताप्लेजुङ प्रहरीले विशेष अपरेसन अभियान चलाएको एक वर्षपछि उक्त समूहका धेरै पक्राउ परेका थिए । समूहको नेतृत्व गरिरहेका देउमान लिम्बू हाराहाङ अहिले फरार छन् । हाराहाङसँगै प्रहरीले उनका सहयोगी राम लाबुङलगायतलाई खोजी गरिरहेको छ । उनीहरूविरुद्ध ज्यान मुद्दा, डाका मुद्दा, विस्फोटक पदार्थसम्बन्धी मुद्दासहित १० मुद्दा लागेका छन् ।
प्रहरीले उनको समूहका आधा दर्जनभन्दा बढीलाई पाँचथर ताप्लेजुङ, दमक, इटहरीलगायतका क्षेत्रबाट पक्राउ गरेको छ भने केहीको खोजी गरिरहेको छ । फरार रहेकामध्ये एकजनालाई ताप्लेजुङ प्रहरीले एक साताअघि मात्रै पक्राउ गरेको छ । समूहमा रहेका केहीले प्रहरीसमक्ष आत्मसमर्पणसमेत गरेका छन् । समूहले ताप्लेजुङ जिल्लामा अलैँची व्यवसायी र कृषकबाट सिजनमा मोटो रकम चन्दा माग गर्ने गरेका थिए । यसबाहेक सरकारी कर्मचारी, शिक्षक, व्यवसायी उनीहरूको निसानामा पर्ने गरेका थिए ।
एक वर्षअघि ताप्लेजुङ प्रहरीले जिल्लाको इखाबु गाविसमा गरेको सर्च अभियानपछि भने उक्त समूहको गतिविधि देखिएको छैन । गत वर्ष गरिएको सर्च अभियानमा उक्त समूहका एकजनाको मृत्युसमेत भएको थियो । दोहोरो फायरिङमा घाइते र पक्राउ परेकाहरूले दिएको बयानका आधारमा अरू सदस्यलाई पनि पक्राउ गरिएको प्रहरीको भनाइ छ ।
एक वर्षयता कुनै पनि समूहले आपराधिक क्रियाकलाप गरेको नभेटिएको ताप्लेजुङ प्रहरीप्रमुख रामबहादुर केसीले बताए । केसीले भने, ‘तर, सोही समूहले पछिल्लोपटक कुनै गतिविधि देखाएको छैन । ताप्लेजुङ मात्रै नभएर पाँचथर, तेह्रथुमलगायतका जिल्लामा पनि उक्त समूहको कुनै गतिविधि देखिएको छैन ।’
इलाममा बदलिादो अपराध
भारत छिर्न सजिलो हुने भएकाले अपराधीहरूले इलाममा बसेर पहाडी जिल्लामा आफ्ना क्रियाकलाप गर्ने गरेका छन् । त्यही सूचनाका आधारमा प्रहरीले विशेष सुरक्षा अभियान चलाएको छ । प्रहरीको सक्रियतापछि इलाममा आपराधिक समूह निष्क्रिय बन्दै गएको छ ।
इलाममा नयाँ समूह हतियारसहित देखिएको भन्दै प्रहरीले थप सक्रियता बढाएको छ । हतियार देखाएर पैसा उठाउने दुईजनालाई प्रहरीले मंगलबार पक्राउ गरेको छ । अनुसन्धान जारी रहेकाले प्रहरीले पक्राउ परेकाहरूको विषयमा केही खुलाउन चाहेको छैन ।

﻿राजविराज, १३ कार्तिक । सप्तरीका युवाहरुद्वारा थालिएको ५० हप्ते सरसफाई अभियानको नवौं हप्ता विभिन्न ठाउँमा सरसफाई गरिएको छ ।
नवौं हप्तामा युवाहरुले राजविराजको कञ्चनपुर रोड, खर्साल टोल र तेतरी गाछीमा सरसफाई गरिएको हो । युवाहरुले कञ्चनपुर रोडमा सरसफाई गर्न जाँदा स्थानीयहरुले आफ्नै घर अगाडि फोहोर फ्याँक्ने गरेको पाईएको छ । सडेगलेका खानेकुरादेखि, काम नलाग्ने कपडा, प्लाष्टिकका टुकडासम्मका फोहोर आफ्नै घर अगाडिको सडकमा फ्याँक्ने गरेको पाइएको युवा मूल समारोह समितिका रोशन यादवले जानकारी दिएका छन् ।
युवाहरुले सडकको दुबैतर्फ रहेको फोहोर संकलन गरेर आगो लगाई नष्ट गरेका छन् । आगामी दिनमा फोहोर सडकमै नफ्याँक्न आग्रह गर्दै युवाहरुले फालेको पाईएमा सम्बन्धित घरधनीकै घरमा पुनः थुपारिदिने चेतावनी दिएका छन् । यसैगरी युवाहरुले राजविराजको खर्साल टोलमा पनि सरसफाई गरेका छन् । सडकको दुबैतिर रहेको फोहोरका साथै झारपात उखेलेर पूर्ण रुपमा सफाई गरेका छन् ।
यसैगरी तेतरी गाछीमा सामुदायिक सेवा केन्द्रले आयोजना गरेको सरसफाई कार्यक्रममा पनि युवाहरुले सहभागिता जनाउँदै सरसफाई गरेका छन् ।
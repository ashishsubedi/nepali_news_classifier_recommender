
﻿
२८ मंसिर, काठमाडौं । मकवानपुरको मनहरी प्राथमिक स्वास्थ्य केन्द्रका लागि जापानबाट स्थानीय प्रवासी युवाले २८ हजार १ सय ४३ रुपैयाँ पठाए । रकम बुझ्न हेटौंडाको रोयल मनी ट्रान्सफर पुगेका पत्रकार तथा सामाजिक अभियन्ता शिवकुमार काशीले मनि ट्रान्सफरबाट २८ हजार १ सय ४० रुपैयाँ मात्रै पाए ।
मनी ट्रान्सफरवालाले ३ रुपैयाँको खुद्रा पैसाको साटो तीन वटा चकलेट थमाए ।
तीन रुपैयाँको चकलेट उनका लागि आवश्यक थिएन । तर, उनलाई यो प्रवत्ति मन परेन र फेसबुकमा लेखे ‘नगद त स्वास्थ्य केन्द्रको खातामा जम्मा गरुँला, चकलेट चाहिँ कुन भौंचर भरेर कहाँ जम्मा गरुँ मान्यबर ? मान्यबरलाई भन्दा नि यो प्रश्न गभर्नरतिर जान्छ ।’
आजभोलि १/२ रुपैयाँ सिक्काको साटो चकलेट दिने संस्कृति मौलाउँदो छ । ४ रुपैयाँसम्म रकम फिर्ता पाउनु आजभोलि जहाँ पनि मुस्किल छ । किराना पसहलरुमा मात्रै होइन, होटल देखि स्टेशनरी पसलसम्म पनि सिक्काका साटो चकलेट र चुइंगम दिने प्रचलन बढ्दो छ ।
सजिलोका लागि यस्ता चकलेट राख्ने गरिए पनि त्यसले रकम भुक्तानीलाई वस्तुगत भुक्तानीतर्फ मोडेको छ । अहिले विभिन्न समान बेच्ने पसलमा पनि खुद्रा रकम फिर्ता गर्न काउन्टरमा सिक्काको साटो चकलेटको डब्बा नै राख्ने प्रचलन बढेको छ । अहिले यो प्रचलन मनी चेन्जरदेखि मनी ट्रान्सफरसम्म पुगेको छ ।
पछिल्लो समयमा खुद्रा पैसाको साटो चकलेट बाँड्ने प्रचलन सवारी साधनमा पनि देखिन थालेको छ । फिर्ता नमागेसम्म खुद्रा पैसा नै नदिने र कसैले मागिहाले चकलेट दिने केही सह-चालक पनि भेटिन्छन् । चकलेट किनेर त्यसलाई पैसाको साटोमा भुक्तानी गर्दा नाफा पनि हुने भएकाले धेरैले यो उपायलाई सजिलो मानेर प्रयोग गरिरहेका छन् ।
कागजी रुपमा देखिनुपर्ने कारोबारमा पनि ‘चकलेट भुक्तानी’ ले असहजाता सिर्जना गरिरहेको छ ।
राष्ट्र बैंकका पूर्वगभर्नर दिपेन्द्रबहादुर क्षेत्री यो प्रवृत्तिलाई नैतिक रुपमा वित्तीय अपराध मान्छन् । उनी भन्छन्- ‘बिजुली र पानीको पैसा तिर्न जाँदा ५ रुपैयाँसम्म फिर्ता नै आउँदैन । अहिले पैसाको ठाउँमा चकलेट बाँड्न थालिएको छ, खासमा उपभोक्ताले पैसा नै पाउनुपर्ने हो । तर, एक रुपैयाँका लागि उसले मुद्दा पनि त हाल्न सक्दैन ।’
नेपालमा पैसाको ‘भ्यालु’ घटेका कारण यस्तो अवस्था आएको उनी बताउँछन् । यसले समग्र अर्थतन्त्रको कमजोरीलाई प्रष्ट रुपमा इंगित गर्ने क्षेत्रीको भनाइ छ ।
राष्ट्र बैंकका सहायक प्रवक्ता राजेन्द्र पण्डित भने पसलहरुमा देखिएको प्रवृत्ति मनी ट्रान्सफरसम्म पुग्नु सही नभएको बताउँछन् । तर, रेमिट्यान्स एजेन्टहरुको नियमन तथा अनुगमन राष्ट्र बैंकले नगर्ने बताउँदै रेमिट्यान्स कम्पनीमार्फत यसलाई नियन्त्रणको प्रयास भने गर्नुपर्ने बताउँछन् ।
‘झण्डै देशमा मनी ट्रान्सफरका १५ हजार एजेन्ट छन् । प्रत्यक्ष रुपमा हामी तिनको निगरानी गर्दैनौं’ सहायक प्रवक्ता पण्डित भन्छन्-‘तर, पैसको सट्टामा अन्य वस्तु भुक्तानी गर्न पाइँदैन । उजुरी दर्ता भए कारबाही गर्छौं ।’
राष्ट्र बैंकले खुद्रा सिक्काको अभाव भएर यस्तो अवस्था आएको भन्ने मान्दैन्न । राष्ट्र बैंकले १ र दुई रुपैयाँका सिक्का मागअनुसार नै भुक्तानी दिइरहेको पण्डितले बताए ।

﻿राजविराज, १८ चैत । परीक्षाको मर्यादा विपरित कार्य गरेको भन्दै सप्तरीमा दुई जना निरीक्षकलाई कार्वाही गरिएको छ ।
राम दयाल उच्च माध्यमिक विद्यालय परीक्षा केन्द्रबाट निरीक्षक रामबाबु यादव र रोहित साहलाई कार्वाही गरिएको हो । परीक्षाको मर्यादा विपरित कार्य गरेको भन्दै उनीहरु दुवै जनालाई निलम्वन गरिएको जिल्ला शिक्षा कार्यालय सप्तरीले जनाएको छ ।
एसएलसी परीक्षाको पहिलो दिन नियमित तर्फ २ सय ९१ तथा एक्ज्याम्टेडतर्फ ९९ गरी कुल ३ सय ९० परिक्षार्थी अनुपस्थित भएको शाखा अधिकृत सुरेस प्रसाद सिंहले जानकारी दिएका छन् । परीक्षालाई मर्यादित बनाउन स्थानीय प्रशासनसँग समन्वय गरी शिक्षा कार्यालयले ४१ वटै परिक्षा केन्द्रमा ब्यापक सुरक्षाकर्मी परिचालन गर्नुका साथै नियमित अनुगमनकालागि विभिन्न ६ वटा टोली समेत केन्द्रहरुमा खटाईएको छ ।
प्रमुख जिल्ला अधिकारी वलदेव गौतम, शिक्षा अधिकारी लक्ष्मी प्रसाद भट्टराई, जिल्ला प्रशासन कार्यालयका शाखा अधिकृत प्रेम उपाध्याय, शिक्षामा शाखाका अधिकृत सुरेश प्रसाद सिंह, नेपाल प्रहरीका एसपी भिमप्रसाद ढकाल, सशस्त्र प्रहरी कार्यालय राजविराजका एसपी दमन थापा लगायतको छुट्टाछुट्टै टोलीले परीक्षा केन्द्रहरुमा अनुगमन गरिरहेको जनाईएको छ ।
यता सप्तरीको ३ वटा परिक्षा केन्द्रमा महिला केन्द्राध्यक्ष तोकिएको छ । ब्रह्मपुर परीक्षा केन्द्रमा कोशिलादेवी चौधरी, मावि भुर्कि सितापुरमा गीता यादव र उच्च मावि बलुवा सितापुर परीक्षा केन्द्रमा ललिता साहलाई केन्द्राध्यक्षको जिम्मेवारी दिईएको जिल्ला शिक्षा अधिकारी लक्ष्मी भट्टराईले जानकारी दिए छ । यसैगरी अपहरण सम्वन्धि मुद्दामा पुर्पक्षका लागि राजविराज कारागारमा थुनामा रहेका सिरहाका जितेन्द्र कुमार यादवले कारागारवाटै परीक्षा दिएका छन् । उनको क्रमांक ११६२२४२ ‘पि’ रहेको छ ।
यस वर्षको एसएलसीमा जिल्लावाट नियमिततर्फ ९ हजार १ सय २४ तथा एक्ज्याम्टेडतर्फ ६ हजार ७ सय ३० गरी कुल १५ हजार ८ सय ५४ परिक्षार्थी सहभागी भएका छन् । सप्तरीको सदरमुकाम राजविराजमा ५ र सदरमुकाम वाहिर ३६ गरी कुल ४१ वटा परीक्षा केन्द्र निर्धारण गरी शान्तिपूर्ण वातावरणमा परीक्षा भईरहेको शिक्षा कार्यालय सप्तरीले जनाएको छ ।
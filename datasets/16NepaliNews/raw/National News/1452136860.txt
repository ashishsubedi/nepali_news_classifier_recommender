
﻿२३ पुस, विराटनगर । सूचना तथा सञ्चारमन्त्री शेरधन राईले देशमा जारी वर्तमान समस्या एक हप्ताभित्रमा हल हुने बताएका छन् ।
प्रेस चौतारी मोरङले विराटनगरमा आयोजना गरेको पत्रकार सम्मेलनमा मन्त्री राईले वर्तमान संकटबाट मुलुकलाई निकास दिलाउन सरकार लागि परेको बताउँदै एक साताभित्र सबै सहज हुने बताए ।
रक्सौलबाहेकका सबै नाका सुचारु भएको जानकारी गराउँदै मन्त्री राईले रक्सौल नाका खुलाउने विषयमा पनि छलफल अघि बढेको बताए । छलफल सकारात्मक भएको भन्दै मन्त्री राईले एक साताभित्रमा इन्धन आपूर्ति सहज बन्ने दाबी गरे ।
मधेसमा आन्दोलनरत संयुक्त लोकतान्त्रिक मधेसी मोर्चासँग चाँडै सहमति हुने भन्दै राईले अब मिति तोकेरै अनौपचारिक र औपचारिक छलफल हुने बताए ।
औपचारिक वार्तामा सहमति नभएपनि मोर्चाको माग अनुसार संविधान संशोधन गरेर उनीहरुका माग संबोधन गर्दै सरकार अघि बढ्न तयार रहेको राईले बताए ।
कालोबजारी सरकारले गरेको नभई निजी क्षेत्रबाट भएको भन्दै मन्त्री राईले यसको नियन्त्रणका लागि सरकारले अनुसन्धान गरिरहेको बताए । उनले चाँडै कालोबजारी गर्नेलाई कारबाही गरिने पनि बताए ।
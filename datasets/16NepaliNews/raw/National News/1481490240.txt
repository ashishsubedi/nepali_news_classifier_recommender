
﻿२६ मंसिर, काठमाडौं । अख्तियार दुरुपयोग अनुसन्धान आयोगले उपत्यकाको सडक विस्तार तथा निर्माणलार्इ तीव्रता दिन निर्देशन दिएको छ ।
दीप बस्न्यात
अर्थ, भूमिसुधार, सहरी विकास मन्त्रालयका सचिव, उपत्यका विकास प्राधिकरणका आयुक्त लगायतलार्इ बोलाएर अख्तियारले बस्ती विकास, सहरी योजना तथा भवन निर्माण सम्बन्धी मापदण्ड प्रभावकारी कार्यान्वयन गर्न पनि भनेको छ ।
कार्यबाहक प्रमुख आयुक्त दीप बस्न्यातले तत्काल जनताले अनुभूत गर्ने गरी उपत्यका लगायत मुलुकभर सडक बिस्तार निर्देशन दिए । ‘अख्तियार विकासको वाधक होइन साधक हो भन्दै उनलदे सडक विस्तार लगायत विकासका गतिविधिहरुमा सरोकारवाला निकायहरुबीच समन्वयको अभाव देखिएको बताए ।
सडक विस्तार कार्यमा देखिएको सिथिलताका कारण सर्वसाधारणले समेत सास्ती व्यहोर्नु परेको भन्दै उनले सडक विस्तार तथा निर्माण कार्यलाई समयमै सम्पन्न गर्न निर्देशन दिए ।
साथै जिम्मेवारी विमूख पदाधिकारीहरुमाथि आयोगले निगरानी राखिरहेको समेत बताए । साथै विकास निर्माणका सन्दर्भमा समय घर्किएपछि रकम विनियोजित गर्ने गलत परम्पराबाट अर्थ मन्त्रालय मुक्त हुनुपर्ने सुझाव दिए ।
आयुक्त नवीन कुमार घिमिरेले सडक विस्तार, निर्माण तथा सहरी योजनाको मापदण्ड कार्यान्वयनमा अनुगमनको खाँचो रहेकोब बताए । उनले सडक विस्तारका नाउँमा भत्काउने तर नबनाउने प्रवृत्ति नै समस्याको कारक रहेको उल्लेख गरे ।
अर्का माननीय आयुक्त डा. गणेशराज जोशीले उपत्यकामा मापदण्ड विपरित भवन निर्माण भइरहँदा समेत महानगरपालिका तथा उपमहानगरपालिकाहरुले प्रभावकारी अनुगमन गर्न नसक्नु गैरजिम्मेवारीपनको पराकाष्ठा भएको बताए ।
कार्यक्रममा सहभागी अधिकारीहरूले सडक विस्तार, निर्माण एवं सहरी योजना तथा भवन निर्माण सम्बन्धी मापदण्डको प्रभावकारी कार्यान्वयनका निम्ति प्रतिवद्धता जनाएका छन् ।
 

﻿– आरपी सुवेदी
७ फागुन, नेपालगन्ज । नेपाली कांग्रेसका स्वर्गीय सभापति सुशील कोइरालाको गृहजिल्ला बाँकेमा उनकै भाइबुहारी किरण कोइराला पार्टी सभापतिमा निर्वाचित भएकी छन् ।
प्रत्याशी निरञ्जनसिंह सिजापतिलाई १४१ मतले हराउँदै पाँच वर्षे कार्यकालका लागि किरण सभापतिमा निर्वाचित भएकी हुन् । संस्थापन पक्षकी कोइरालाले ३ सय ५८ मत ल्याइन् भने सिजापतिले २ सय १७ मत प्राप्त गरे ।
उनलाई गत माघ २५ मा भएको निर्वाचनमा तेस्रो र चौथो स्थान ल्याउने नारायण गौडेल र लक्ष्मीनारायण शाहको समर्थन थियो । गत माघ २५ गते भएको पहिलो चरणको चुनावमा कसैले पनि ५१ प्रतिशत मत ल्याउन नसकेपछि शुक्रबार दोस्रो चरणको मतदान भएको थियो ।
नवनिर्वाचित सभापति किरण कांग्रेस बाँकेका तत्कालिन सभापति स्वर्गीय डा. अरुण कोइरालाकी पत्नी हुन् भने दिवंगत सभापति सुशील कोइरालाकी भाइबुहारी हुन् ।
निर्वाचनको मत परिणाम बाहिर आउनेवित्तिकै प्रत्यासी सिंजापतिले कोइरालालाई बधाई दिँदै पार्टीको हितमा संधै आफूले सहयोग गर्ने बताए ।
पार्टीलाई एकढिक्का बनाउने दाबी
कांग्रेस बाँकेले पहिलोपटक महिला नेतृत्व पाएको हो । निर्वाचित भएलगत्तै उनले पार्टीलाई एक ढिक्का बनाएर लैजाने प्रतिबद्धता जनाएकी छन् ।
जिल्ला अधिवेशनबाट सचिव पदमा तप्प पौडेल र कोषाध्यक्ष पदमा निजामुद्दिन सिद्धिकी विजयी भइसकेका छन् । पौडेल सिजापति प्यानलबाट र सिद्धिकी कोइराला प्यानलबाट निर्वाचित भएका हुन् ।

﻿नयाँ पत्रिकाकाठमाडौं, २ साउन
सर्वाेच्च अदालतको रिक्त ११ स्थायी न्यायाधीशमा नियुक्तिका लागि सिफारिस गरिएकाहरूको आइतबार हुने भनिएको संसदीय सुनवाई स्थगित भएको छ ।
अर्काे सूचना जारी नहुँदासम्म सुनवाइ स्थगित गरिएको संसदीय सुनुवाइ विशेष समितिले जनाएको छ । समितिको बिहीबार बसेको बैठकले न्यायाधीशहरूको सुनवाइ आइतबारबाट सुरु गर्ने निर्णय गरेको थियो । आइतबार ११ न्यायाधीशमध्ये दुईजना न्यायाधीशको सुनुवाइको कार्यसूची तोकिएको थियो । तर, शनिबार शाखा अधिकृत अधिराज राईले सूचना जारी गर्दै अर्काे सूचना जारी नभएसम्म सुनुवाइ स्थगित गर्ने निर्णय गरिएको जनाएका हुन् ।
सभापति अस्वस्थ भएकाले रोकियो बैठक
समितिका सभापति कुलबहादुर गुरुङ अस्वस्थ भएका कारण आइतबारका लागि आह्वान गरिएको बैठक स्थगित गरिएको समिति सदस्य अनिताकुमारी परियारले जानकारी दिइन् । तर, सरकार परिवर्तनको अभ्यास चलिरहेकाले धेरैले त्यसको प्रभाव न्यायाधीशको सुनवाइमा पनि परेको आशंका गरेका छन् ।
गत १८ फागुनमा न्यायपरिषद्ले सर्वाेच्च अदालतका स्थायी न्यायाधीशमा सिफारिस गर्दै विभिन्न ११ जनाको नाम संसदीय सुनवाइका लागि पठाएको थियो । तर, त्यसवेला संसदीय सुनुवाइ समिति गठन नभएका कारण लामो समयसम्म सुनुवाइ हुन सकेन । न्यायपरिषद्ले पुनरावेदन अदालतका मुख्यन्यायाधीशहरू दीपककुमार कार्की, केदारप्रसाद चालिसे, शारदाप्रसाद घिमिरे, मीरा खड्का, विश्वम्भरप्रसाद श्रेष्ठ, ईश्वरप्रसाद खतिवडा, डा. आनन्दमोहन भट्टराई, पूर्वमहान्यायाधिवक्ता हरिकृष्ण कार्की तथा वरिष्ठ अधिवक्ता त्रय अनिलकुमार सिन्हा, प्रकाशमान सिंह राउत र सपना मल्ल प्रधानलाई सर्वाेच्चको स्थायी न्यायाधीशमा नियुक्तिका लागि प्रस्ताव गरेको थियो ।
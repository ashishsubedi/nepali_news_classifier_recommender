
﻿काठमाडौं । नेकपा एमालेको भातृ संगठन युवा संघ नेपालका संस्थापन र असन्तुष्ट पक्षले समानान्तर ढंगले आफ्नो काम अघि बढाउने भएका छन् । युवा संघको संस्थापन र असन्तुष्ट पक्षले बिहीबार काठमाडौंमा अलग अलग स्थानमा पत्रकार सम्मेलन गरेर सबै तयारी पूरा भैसकेको भन्दै कार्यक्रम नरोक्ने बताए ।

संस्थापन पक्षले यही चैत ७ र ८ गते हेटौंडामा प्रथम युवा परिषद बैठक बोलाएको छ भने असन्तुष्ट पक्षले त्यही मितिमा काठमाडौंमा राष्ट्रिय कार्यकर्ता भेला राखेको छ । युवा संघकी अध्यक्ष निरुदेवी पालले हेटौंडाको कार्यक्रमका लागि देशभरका कार्यकर्ता हिँडिसकेकाले कार्यक्रम रोक्न नसक्ने बताइन् । असन्तुष्ट पक्षले आफूले तय गरेको राष्ट्रिय कार्यकर्ता भेला रोक्न पार्टीबाट निर्देशन नआएको बताएको छ ।

असन्तुष्ट पक्षको नेतृत्व गरिरहेकी नेतृ दिलु पन्तले संस्थापन पक्षले आफूहरुसँग कुनै सल्लाह नै नगरी हेटौंडाको कार्यक्रम तय गरेको भन्दै ४५ जिल्लाका अध्यक्ष र ५० प्रतिशतभन्दा बढी केन्द्रीय सदस्य आफ्नो पक्षमा रहेकाले आफूहरु संस्थापन पक्षसँग नलतारिने बताइन् ।

उनले कार्यकर्ता भेला नरोक्ने भन्दै कारबाही गरेर देखाउन संस्थापन पक्षलाई चुनौती समेत दिइन् । युवा संघमा महेश बस्नेतले माघ २१ गते अध्यक्ष पदबाट राजिनामा दिएपछि संस्थापन र असन्तुष्ट पक्षबीचको विवाद चुलिएको हो ।

 


﻿नयाँ  पत्रिकाकाठमाडौं, २ जेठ
भीड तथा नाराजुलुस नियन्त्रणका लागि आइतबारदेखि नयाँ सुरक्षा रणनीति कार्यान्वयन हुँदै छ । नेपाल प्रहरी र सशस्त्र प्रहरी एकीकृत रूपमा खटिने भएका छन् । यसअघि दुई निकायबीच राम्रो समन्वय हुन नसकेकामा दुवै संगठन संयुक्त भीड नियन्त्रणसम्बन्धी विशेष तालिम गरेर खटिन लागेका हुन् ।
मधेसी दलहरूले आइतबार तय गरेको सिंहदरबार घेराउ कार्यक्रममा पहिलोपटक नयाँ रणनीतिअनुसार नेपाल प्रहरी र सशस्त्र प्रहरी खटिनेछन् । ‘एकीकृत रूपमा खटिन दुवै प्रहरीले रिहर्सल पनि गरिसकेका छन्,’ काठमाडौंका प्रमुख जिल्ला अधिकारी रामकृष्ण सुवेदीले भने, ‘अबदेखि एकीकृत रूपमा दुवै प्रहरी खटिनेछन् ।’ यसअघि दुई प्रहरीबीच राम्रो समन्वय हुन नसक्दा आन्दोलनका कार्यक्रममा फिल्डमा बढी क्षति हुने गरेको थियो । अब कुन अवस्थामा सशस्त्र प्रहरी एक्सनमा आउने र कसरी दुईबीच तालमेल मिलाउने भन्नेमा संयुक्त रूपमा तालिम नै सञ्चालन भइसकेकाले त्यहीअनुसार रणनीति कार्यान्वयन गर्न लागिएको हो ।
तीन हजार प्रहरी तयारी अवस्थामा
मधेसी दलले शक्ति प्रदर्शनसहित सिंहदरबार घेराउ गर्न लागेका हुन् । तर, सिंहदरबार आसपासको क्षेत्र नाराजुलुसका लागि निषेधित क्षेत्र भएकाले आन्दोलनकारी र प्रहरीबीच झडप हुने सम्भावना देखिएको छ ।
पद्मोदय मोड, भद्रकाली मन्दिर, माइतीघर, जिल्ला अदालत तथा हनुमानस्थानदेखि सिंहदरबारतर्फको सडक पहिलेदेखि नै आन्दोलनका लागि निषेधित क्षेत्र तोकिँदै आएको छ । तर, मधेसी दलहरूले निषेधित क्षेत्र तोडेर सिंहदरबार घेराउको तयारी गरिरहेका छन् । घेराउलाई हिंसात्मक हुनबाट रोक्न करिब तीन हजार प्रहरी तयारी अवस्थामा राखिएको छ । आन्दोलनको अवस्था हेरेर प्रहरी परिचालन बढाइने सिडिओ सुवेदीले बताए ।
लाठी बरामद
प्रहरीले शनिबार आन्दोलनकारीका केही लाठीहरू बरामद गरेको छ । नेपाल शेर्पा संघका कार्यकर्ता शान्तिबाटिकाका लागि काठमाडौं बानेश्वरस्थित निषेधित क्षेत्र तोडी आउने क्रममा उनीहरूको साथमा रहेका २२ वटा लामा लाठी प्रहरीले बरामद गरेको हो । त्यस्तै, शान्तिनगरस्थित खालीचौरमा आइतबार हुने भनिएको २७ दलीय कार्यक्रमका लागि तयार गर्दै गरेको अवस्थामा करिब दुई सय थान बाँसका लाठीहरू प्रहरीले नियन्त्रणमा लिएको छ । लाठी बनाउने व्यक्तिहरू फरार  रहेको प्रहरीले जनाएको छ । आन्दोलनकारीहरूले भने झन्डा राख्न ती लाठी राखिएको बताएका छन् ।
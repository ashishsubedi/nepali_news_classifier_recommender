
﻿ 

संविधानका विवादित विषयमा नौ बुँदे साझा प्रस्ताव राखेका नेपाली कांग्रेस र नेकपा एमालेले बुधबार विहान हुने निर्णायक भनिएको चार दलीय बैठकमा अत्याधिक लचकतासहितको नयाँ प्रस्ताव लिएर जाने बताएका छन्। तर उक्त प्रस्तावमा पनि सहमति हुन नसके प्रक्रियामा गएरै भए पनि माघ ८ गते नै संविधान जारी गरिने एमालेले जनाएको छ। कांग्रेस-एमालेले हालै अघि सारेको नौ बुँदे साझा सहमतिमा भूगोलको आधारमा नामाकरण गरिएका सात प्रदेश संसदबाट निर्वाचित संवैधानिक राष्ट्रपति र कार्यकारी प्रधानमन्त्री, प्रत्यक्ष निर्वाचित प्रतिनिधिसभाको प्रस्ताव गरिएको छ।  &  यो यो विषयमा यति लचिलो भएर अगाडि बढ्ने र सहमतिमा पुग्ने भनेर निस्कर्षमा पुग्छौं र चार पक्षीय बैठकमा कांग्रेस-एमालेको तर्फबाट औपचारीक प्रस्ताव राख्छौं &  पूर्णबहादुर खड्का, नेता, नेपाली कांग्रेस।  तर त्यसयता द्वीपक्षीय तथा बहुपक्षीय छलफलका क्रममा दुवै दलले प्रदेशको नाम राख्ने जिम्मा प्रदेशसभालाई दिन सकिने, राष्ट्रपति र प्रधानमन्त्रीबीच शक्ति बाँडफाँड गर्न सकिने, प्रतिनिधिसभाको निर्वाचनमा समानुपातिक प्रणाली राख्न सकिने संकेत गर्दै आएका छन्।
बुधबार विहान हुने भनिएको एकीकृत माओवादी र मधेसी मोर्चासँगको बैठकअघि पुनः एमाले र कांग्रेसका शीर्ष नेताहरु अब कुन हदसम्म लचकता अपनाउन सकिन्छ भनेर छलफल गरी नयाँ प्रस्ताव लैजाने योजना रहेको कांग्रेस नेता पूर्णबहादुर खड्काले बताए। उनले भने, & यो यो विषयमा यति लचिलो भएर अगाडि बढ्ने र सहमतिमा पुग्ने भनेर निष्कर्ष पुग्छौं र चार पक्षीय बैठकमा कांग्रेस-एमालेको तर्फबाट औपचारिक प्रस्ताव राख्छौं।&   तर लचकता अपनाउदा अपनाउदा पनि एकीकृत माओवादी र ताराई केन्द्रित दलहरु सहमतिमा नआए प्रक्रियामै गएर भएपनि माघ ८ मै संविधान जारी गर्ने गरी आफूहरु अघि बढ्ने एमाले नेता अग्नि खरेलले बताए। उनले भने, & सहमति हुँदैन भने प्रक्रियामा जान चाहिं किन सहमत नभएको त ? हामी प्रक्रियामा गएर यी विषयहरुलाई टुङ्गो लगाउनुपर्छ।&  एकीकृत माओवादी र तराई केन्द्रित दल सम्मिलित ३० दलीय मोर्चाले सोमबार नौ बुँदे प्रस्ताव बुझाएपछि एमाले-कांग्रेसले आफुले बुझाएको नौ बुँदे प्रस्तावलाई पुनरावलोकन गर्दै नयाँ प्रस्ताव लैजान लागेका हुन्। बुधबार हुने बैठकले संविधानका विवादित मुद्दाहरुलाई सांघुराउदै लैजाने विश्वास गरिएको छ।

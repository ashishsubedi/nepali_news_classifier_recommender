
﻿नयाँ पत्रिकाकाठमाडौं, १ चैत
पेट्रोलियम पदार्थको कालोबजारी र भ्रष्टाचार नियन्त्रणका लागि दबाब दिन अनेरास्ववियुले आयल निगम घेराउ गरेको छ । एमाले विद्यार्थी संगठन अनेरास्ववियुले आइतबार बबरमहलस्थित निगमको केन्द्रीय कार्यालय घेराउ गरेको हो । त्यसक्रममा अनेरास्ववियुकी अध्यक्ष नवीना लामाले निगमकै संरक्षणमा कालोबजारी र भ्रष्टाचार संस्थागत भएको आरोप लगाइन् ।भ्रष्टाचार बढाएको निगममाथि आरोप
अन्तर्राष्ट्रिय बजार मूल्यमा भारी गिरावट हुँदा पनि मूल्य समायोजन नगरी विराट आयललाई महँगोमा बिक्री गर्न अनुमति दिएर खुलेआम भ्रष्टाचार गरेको उनको भनाइ थियो । उनले कालोबजारी र भ्रष्टाचार नियन्त्रण तथा दलालीकरण अन्त्य गर्न सातदिने दबाब तथा जागरण अभियान सञ्चालन गर्ने जानकारी दिइन् ।प्रधानमन्त्रीलाई ज्ञापनपत्र बुझाउने
अभियानअन्तर्गत अखिलले उपत्यकाका पेट्रोलपम्पमा नियमित रूपमा निगरानी गर्ने, आपूर्ति र वितरणको स्थितिबारे जानकारी राख्ने भएको छ । त्यस्तै, कालोबजारी र भ्रष्टाचार नियन्त्रण गर्न तथा आपूर्ति सहज बनाउन प्रधानमन्त्री केपी ओलीलाई ज्ञापनपत्र बुझाउने अध्यक्ष लामाले बताइन् ।

﻿नयाँ पत्रिकाकाठमाडौं, २८ वैशाख
एमाले–एमाओवादीबीच सरकार गठबन्धनलाई निरन्तरता दिने सन्दर्भमा भएको पछिल्लो नौबुँदे सहमतिविरुद्ध सर्वाेच्च अदालतमा रिट परेको छ ।
अधिवक्ताहरू अनन्तराज लुइँटेल, केदार लुइँटेल, मनोज खड्का, प्रविन्द्रराज जोशी र रुद्र पाठकले सोमबार सर्वाेच्चमा रिट दर्ता गराएका हुन् । रिटमा प्रधानमन्त्री केपी ओली तथा एमाओवादी अध्यक्ष प्रचण्ड र एमाले तथा एमाओवादी पार्टीलाई विपक्षी बनाइएको छ । अदालतले गरेको फैसलाविपरीत दुई पार्टीले नौबुँदे सहमति गरेको जिकिर रिटमा गरिएको छ ।
एमाले–एमाओवादीबीच २३ वैशाखमा नौबुँदे सहमतिपत्रमा हस्ताक्षर भएको थियो । दुई दलबीच भएको सहमतिको ३, ५ र ७ नम्बरको बुँदाले सर्वाेच्चको आदेशलाई पनि निस्तेज गर्ने काम गरेको रिटमा जिकिर गरिएको छ । द्वन्द्वकालीन मुद्दाको निरुपणका लागि सत्य निरुपण तथा मेलमिलाप आयोग र बेपत्ता छानबिन आयोग गठन भइसकेको सन्दर्भमा दुई दलका नेताले त्यस्तो सहमति गर्नु गैह्रकानुनी भएको रिटमा दाबी गरिएको छ ।
सर्वोच्च अदातलले १४ फागुन २०७१ मा गरेको फैसलाले कुनै पनि मुद्दा अदालतमा विचाराधीन या फैसला भए सोही मुद्दा कुनै पनि आयोग या संवैधानिक निकायले अनुसन्धान गर्न नपाउने निर्णय गरेको थियो । तर, दुई दलबीच भएको सहमतिमा १५ दिनभित्र कानुनी जटिलता अन्त्य गरी मुद्दा फिर्ता गर्ने, माफी दिनेजस्ता काम गरिने उल्लेख छ । रिट निवेदकले तत्काल यस विषयमा अन्तरिम आदेशको पनि माग गरेका छन् । दुई दलको सहमतिमा एमाले अध्यक्ष तथा प्रधानमन्त्री दुवैको हैसियतमा ओलीले हस्ताक्षर गरेका छन् भने प्रचण्डले एमाओवादी अध्यक्षका रूपमा हस्ताक्षर गरेका छन् ।
सहमति खारेज गर्न माग
काठमाडौं/ मानवअधिकारकर्मी र द्वन्द्वपीडितले एमाले र एमाओवादीबीच भएको नौबुँदे सहमतिले दण्डहीनतालाई संस्थागत गर्ने भन्दै त्यसलाई तत्काल खारेज गर्न माग गरेका छन् ।
द्वन्द्वपीडित तथा मानवअधिकार समुदायले सोमबार राजधानीमा गरेको अन्तक्र्रियामा अधिकारकर्मी चरण प्रसाईंले दुई दलबीच भएको नौबुँदे सम्झौता मानवअधिकारविरोधी भएको भन्दै पीडकको पक्षमा भएको सहमतिले राजनीतिक आवरणमा रहेका अपराधीलाई संरक्षण गर्ने दाबी गरे । उनले सहमतिले अदालतलाई समेत निकम्मा बनाउने भन्दै नौबुँदे सहमतिका ३, ५ र ७ नम्बर बुँदा फिर्ता गर्न माग गरे । प्रसार्इंले मेलमिलाप जबर्जस्ती नभई पीडितको चित्तबुझाएर हुने तर्क गर्दै सर्वोच्च अदालतले दिएको गाइडलाइनविरुद्ध गएर पीडितले न्याय नपाउने अवस्था भए यो विषय अन्तर्राष्ट्रिय क्षेत्राधिकारमा प्रवेश गर्ने चेतावनी दिए ।
राज्य नै पीडकका पक्षमा
कानुनविद् एवं अधिकारकर्मी दिनेश त्रिपाठीले राज्य नै पीडकको पक्षमा उभिएर मानवअधिकार, कानुनी शासनलाई तहसनहस बनाउन लागिपरेको आरोप लगाउँदै दुई दलबीच भएको सहमति हिटलरी शैलीको भएको दाबी गरे । उनले संविधानअनुसार बनेको सरकार नै संविधानको विरोधमा लागेको दाबी गर्दै नेपालमा न्यायको ढोका बन्द गरिए सबैको हालत कर्णेल कुमार लामाको जस्तै बन्ने चेतावनी दिए । ‘यो सम्झौताले अन्तर्राष्ट्रिय क्षेत्राधिकारको ढोका खोलेको छ । यहाँ नपाए द्वन्द्वपीडितलाई अन्तर्राष्ट्रिय अदालतबाट न्याय दिलाउँछौँ । पीडितले न्याय नपाउन्जेलसम्म शान्तिप्रक्रिया टुंगिदैन,’ उनले भने ।
अन्तर्राष्ट्रिय अदालतमा जाने चेतावनी
द्वन्द्वपीडित साझा चौतारीका अध्यक्ष सुमन अधिकारीले एमाले र एमाओवादीबीच भएको नौबुँदे सहमतिले नेपालमा न्याय पाउने आशा मरेर गएको भन्दै यसलाई फिर्ता लिएर अदालतको आदेशअनुसार काम गर्न आग्रह गरे । उनले दलीय स्वार्थअनुसार अपराधीलाई चोख्याउन माफी दिने काम कुनै पनि हालतमा स्वीकार्य नहुने स्पष्ट पार्दै सबैलाई चोख्याउने गरी अघि बढ्ने हो भने आफूहरू अन्तर्राष्ट्रिय अदालतमा जाने चेतावनी दिए ।
महासचिव रामकुमार भण्डारीले राजनीतिक दलहरू अपराधीका पक्षमा लागेर मुलुकमा दण्डहीनता संस्थागत गर्न लागिपरेको दाबी गर्दै सत्य निरुपण तथा मेलमिलाप आयोगले पीडितको पक्षमा काम गर्नेमा आशंका व्यक्त गरे ।
३, ५ र ७ स्वीकार्य छैन : इन्सेककाठमाडौं/ अनौपचारिक क्षेत्र सेवा केन्द्र (इन्सेक) ले एमाले र एमाओवादीबीच भएको नौबुँदे सहमतिमा समेटिएका तीन बुँदा स्वीकार्य नभएको बताएको छ । इन्सेकले सोमबार विज्ञप्ति जारी गर्दै दुई पार्टीबीच भएको बुँदा नम्बर ३, ५ र ७ विस्तृत शान्तिसम्झौता र अदालतको आदेशविपरीत भएको बताएको छ ।
‘एमाले र एमाओवादीबीच भएको नौबुँदे सहमति विस्तृत शान्तिसम्झौता र सर्वोच्च अदालतको २०७१ पुस १८ गते गम्भीर अपराधका दोषीलाई उन्मुक्ति दिन नमिल्ने भनी गरेको परमादेशका खिलाप छन्,’ इन्सेकका अध्यक्ष सुबोधराज प्याकुरेलले जारी गरेको विज्ञप्तिमा भनिएको छ ।
सम्झौताको बुँदा नम्बर तीनमा विस्तृत शान्तिसम्झौताको मर्मअनुरूप संक्रमणकालीन न्यायसम्बन्धी कार्य गर्न ठोस कार्यतालिकासहित १५ दिनभित्र कानुन संशोधनलगायत प्रक्रिया अघि बढाउने उल्लेख छ । इन्सेकले सो बुँदाले सत्य निरुपण तथा मेलमिलाप आयोग र बेपत्ता पारिएका व्यक्तिको छानबिन आयोगका कामलाई प्रभावित गर्नुका साथै वर्षौँदेखि न्यायको पर्खाइमा रहेका द्वन्द्वपीडितलाई झन् निराश बनाउने ठहर गरेको छ ।
बुँदा नम्बर सातमा सशस्त्र द्वन्द्वकाल र विभिन्न समयमा राजनीतिक कारणले लगाइएका मुद्दा फिर्ता लिने, माफी मिनाहा दिनका लागि पहल गर्ने उल्लेख छ । बुुँदा नम्बर पाँचमा सशस्त्र द्वन्द्वकालमा घरायसी कागजका आधारमा खरिद–बिक्री गरिएको जग्गाको स्वामित्वलाई प्रस्तुत प्रमाणका आधारमा रजिस्ट्रेसन गर्ने उल्लेख छ ।
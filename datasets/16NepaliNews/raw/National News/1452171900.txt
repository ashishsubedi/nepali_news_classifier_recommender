
﻿२३ पुस, काठमाडौं । व्यवस्थापिका संसद्को सार्वजनिक लेखा समितिले उद्योगहरुको झण्डै ४ अर्ब रुपैयाँ महशुलमा छुट दिने सिफारिस कार्यान्वयन नगर्न नेपाल विद्युत प्राधिकरणलाई निर्देशन दिएको छ ।
विद्युत महशुल निर्धारण आयोगले गरेको निर्णयमा ठूलो आर्थिक अनियमितताको आशंका गर्दै समितिले यस्तो निर्देशन दिएको हो ।
समितिले बिहीवार उर्जा सचिव सुमनप्रसाद शर्मा, नेपाल विद्युत प्राधिकरणका कार्यकारी निर्देशक मुकेशराज काफ्ले, विद्युत महशुल निर्धारण आयोगका अध्यक्ष जगत भुसाल लगायतलाई बोलाएर महशुल छुट दिने सिफारिस तत्कालका लागि कार्यान्वयन नगर्न निर्देशन दिएको हो ।
आयोगले डेडिकेटेड लाइनमार्फत चौबिसै घण्टा विद्युत सेवा लिएका उद्योगीहरुसँग असुल गरिएको बढी महशुल फिर्ता दिन प्राधिकरणसमक्ष सिफारिस गरेको थियो ।
कतिपय उद्योग र अत्यावश्यक सेवा संचालन गर्ने कार्यालयहरुले निर्धारित दरभन्दा बढी महशुल तिर्ने सहमतिमा विद्युत प्राधिकरणसँग डेडिकेटेड लाइनमार्फत चौबिसै घण्टा विद्युत सेवा लिँदै आएका छन् ।
आयोगले अस्पतालहरुलाई देखाएर नाफामूलक उद्योगहरुलाई समेत महशुल फिर्ता दिन सिफारिस गरेको थियो ।
समितिले आयोगको सिफारिसमा आर्थिक अनियमितताको ठूलो गन्ध रहेको भन्दै सिफारिस कार्यान्वयन नगर्न र डेडिकेटेड लाइनमार्फत विद्युत सेवा लिइरहेकाहरुको सूची सार्वजनिक गर्न प्राधिकरणलाई निर्देशन दिएको हो ।
समितिले निर्देशन दिनुपहिले समितिका सदस्यहरुले पनि विद्युत महशुल निर्धारण आयोगले गलत मनसायले महशुल फिर्ता गराउन लगाउने निर्णय गरेको भन्दै निर्णय प्रक्रियामा संलग्न आयोगका पदाधिकारीमाथि कारवाहीको माग राखेका थिए ।
उनीहरुले आमजनताले दिनको १५ घण्टा लोडसेडिङ व्यहोरिरहेको अवस्थामा चौबिसै घण्टा विद्युत सेवा लिइरहेका उद्योगले पनि आमजनताले सरहभन्दा बढी  महशुल तिर्नु पर्दैन भन्ने आयोगको निर्णय शंकास्पद् रहेको बताए । उनीहरुले आयोगको निर्णय बदर गरिनुपर्ने बताए ।
बैठकमा आयोगका अध्यक्ष जगत भुषालले भने आयोगले कानूनको परिधिभित्रै रहेर आफूले तोकेको भन्दा बढीका दरले लिइएको महशुल फिर्ता गर्न सिफारिस गरेको बताए ।
उनले आयोगले गरेको सिफारिस प्राधिकरणले कार्यान्वयन नगर्ने हो भने आयोगलाई खारेज गर्नु उपयुक्त हुने बताए ।
आयोगले डेडिकेटेड लाइनमार्फत सेवा लिएकाहरुलाई महशुल फिर्ता दिन गरेको सिफारिस विद्युत प्राधिकरणले कार्यान्वयन गरेको छैन । प्राधिकरणको संचालक समितिले सिफारिसबारे पुनर्विचार गर्न आयोगलाई पत्राचार गरेको छ ।
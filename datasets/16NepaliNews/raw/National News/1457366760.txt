
﻿चिरञ्जीवी पौडेल
२४ फागुन, काठमाडौं । कोइराला थर हुनासाथ कांग्रेसमा सबैथोक अपर्झट प्राप्त हुन्छ भन्ने मान्यताका जिउूदाजाग्दा अपवाद हुन् सर्लाहीका बासुदेवशरण कोइराला । ६४ वर्ष अनवरत कांग्रेसको राजनीति गरेर पनि आज पार्टीमा उनको न समाउने हाँगो छ, न टेक्ने ।
विगतका सातवटा महाधिवेशनमा लगातार सहभागी हुँदै आएका ८४ वर्षीय कोइराला यो महाधिवेशनमा पनि उस्तै जोश र उमंग बोकेर आएका थिए । तर, यतिबेला उनको जोश सिथिल बनेको छ, मन कुँडिएको छ । किनकि २००८ देखि सक्रियतापूर्वक संलग्न रहेको पार्टीले आज उनलाई महाधिवेशनमा एक भोट खसाल्न समेत दिएन ।
सोमबार बिहान ५ बजे नैराश्य मुद्रामा हिूउझैं सेता दाह्रीका साथ भृकुटीमण्डपबाट लख्रक-लख्रक बानेश्वर ओर्लिए उनी । एकभोटका लागि रातभर संघर्ष गर्दा थकाइले लोत भएका उनी घरभित्र पसेर बिछ्यौनामा विस्तारित भए । पार्टीले दिएको पीडालाई लामो-लामो सुस्केरामार्फत हावामा फ्याँक्ने असफल प्रयत्न गरे । अनि कोल्टे फेरे ।
सुशीलमाथि अपमान भयो
पूर्वकांग्रेस सभापति स्व. सुशील कोइरालाले तीन वर्षअघि बासुसहित ३० जनालाई विधानबमोजिम महासमिति सदस्य तथा महाधिवेशन प्रतिनिधिमा मनोनयन गरेका थिए । स्वतः मनोनित भइसकेपछि जिल्लाबाट निर्वाचित भएर आउनुपर्ने झन्झट रहेन भनेर उनी खुशी भए ।
कोइरालाजस्ता पुराना हस्तीका लागि सोझो मनोनयन न्यायपूर्ण थियो । तर, चुनावमा भोट खसाल्नु ठीक अघि मनोनित ३० जनाको मताधिकारको विषयमा विवाद उब्जियो । देउवा पक्षले उनीहरुले भोट दिन पाउने व्यवस्था विधानमा नभएको जिकिर गर्‍यो । संस्थापनका पौडेल-सिटौलाले पनि उनीहरुको प्रतिरक्षा गर्न सकेनन् ।

‘आफ्नो सारा जीवन खर्चेको पार्टीले एउटा भोटका निम्ति समेत लायक सम्झेन,’ कोइराला भन्छन्, ‘बिनासूचना भोट हाल्नबाट वञ्चित गरियो ।’

बासुसहितका ३० जनाले पौडेल-सिटौलालाई भेटेर दबाब दिए । उनीहरुले आफ्नो तर्फबाट पूरा कोसिस लगाइरहेको जवाफ दिए । तर, विधानमा रहेको विरोधाभाषपूर्ण व्यवस्थाले गर्दा निर्वाचन समिति उनीहरुलाई मताधिकार दिन तयार भएन ।
‘आफ्नो सारा जीवन खर्चेको पार्टीले एउटा भोटका निम्ति समेत लायक सम्झेन,’ कोइराला भन्छन्, ‘बिनासूचना भोट हाल्नबाट वञ्चित गरियो । यो हाम्रो मात्रै होइन, हामीलाई मनोनित गर्ने दिवंगत सभापति सुशील कोइरालाको पनि अपमान हो ।’
उनले यसमा कोही नेता-विशेषमाथि आरोप भने लगाएनन् । यति भने, ‘प्राविधिक कुरा हामीलाई थाहा भएन, तर प्राकृतिक न्यायका आधारमा मात्रै पनि हामीले भोट हाल्न पाउनुपर्थ्यो ।’
भोट हाल्न नपाउनुको कारणबारे आफू अझै प्रष्ट नभएको बताउूछन् कोइराला । उनी प्रश्न गर्छन्, ‘हामी बुढो भएर हो कि, नालायक भएर हो कि ? हामीभित्र कांग्रेसीपना सुकिसकेर बोक्रा मात्रै बाँकी रहेको अवस्थाले हो कि ? न पार्टीको नेतृत्वले जवाफ दिएको छ, न निर्वाचन आयोगले ।’
कांग्रेसको पूर्णकालीन सदस्य बन्दा बासु १८ वर्षका किशोर थिए । यसबीचमा उनको जीवनमा धेरै आरोह-अवरोह आए । कांग्रेसको जीवनमा धेरै उतार-चढाव आए । तर, पार्टीप्रति उनको समर्पण कुनै एक दिन पनि कम भएन ।
प्रजातान्त्रिक आन्दोलनका क्रममा १४ वर्ष जेल जीवन बिताएका उनी अहिले पनि पार्टी भनेपछि सबैथोक बिर्सन्छन् । कांग्रेसको कार्यक्रम भन्नासाथ खाँदाखाँदैको भात पनि छाडेर कुद्छन् । वृद्धावस्थाले जर्जर शरीरको समेत वास्ता छैन उनलाई ।
कांग्रेसका पछिल्ला सात महाधिवेशनमा कोइराला प्रतिनिधि वा पर्यवेक्षकका रुपमा निरन्तर सहभागी हुँदै आएका छन् । कांग्रेसमा निरन्तर कोइरालाहरुको राज चल्यो, तर यी सोझा कोइराला भने पार्टीको उच्च पदमा कहिल्यै पुग्न सकेनन् । न कुनै लाभको पद हासिल गरे ।
जबकि वीपी कोइरालादेखि सुशील कोइरालासम्मका कांग्रेस सभापतिहरुसूग उनको संगत थियो । वीपी मेलमिलाप नीति लिएर नेपाल फर्किँदा आफूले यताको व्यवस्थापनमा भूमिका खेलेको उनले बताउने गरेका छन् ।
कोइराला दुईपटक सर्लाहीका कांग्रेस जिल्ला सभापति भए । सर्लाही जानुअघि १९ वर्षसम्म नवलपरासीका कांग्रेस उपसभापति थिए । दुईपटक कांग्रेसनिकट नेपाल किसान संघको केन्द्रीय अध्यक्ष पनि भए । उनले प्राप्त गरेका उच्च पद यी नै हुन् ।
यति लामो राजनीति गर्दा पनि पार्टीको नेतृत्वमा र लाभको पदमा किन पुग्नुभएन भन्ने प्रश्नमा कोइरालाले लामो र घुमाउरो जवाफ दिए । ‘सायद मेरो योग्यता पुगेन होला, म केवल प्रजातान्त्रिक अभ्यासमा विश्वास राख्छु । आजसम्म कहिल्यै गुटबन्दीमा लागिनू । चुनावमा टिकट हात पार्नका लागि नेताहरुकहाँ कोशेली बोकेर जान सकिनू । टेबुल फुट्ने गरी मुड्की बजारेर झगडा गर्ने हिम्मत पनि गरिनू । सायद त्यसैको परिणाम होला ।’
यद्यपि, आफूले ठूलो पद नपाएकोमा कोइरालाको ठूलो गुनासो छैन । आफूभन्दा पनि त्यागी र निष्ठावान कार्यकर्तालाई हेरेर चित्त बुझाउने गरेको उनले बताए ।
त्याग र निरन्तरता
सर्लाहीमा त्यागी र इमान्दार राजनीतिज्ञका रुपमा चिनिन्छन् कोइराला । पछिल्लो समयमा उनले सम्मानित समाजसेवीको छविसमेत बनाएका छन् ।
आफू बस्दै आएको घर-जग्गामा १५ वर्ष अगाडि वृद्धाश्रम सञ्चालन गरेका छन् उनले । आफू पनि त्यसैमा बस्दै आएका छन् उनी । कोइरालाको परिवार आर्थिकरुपमा विपन्न वा सम्पन्न दुबै होइन । यद्यपि आफ्नो घर-जग्गा वृद्धाश्रमलाई दिएपछि उनीसूग खासै धेरै सम्पत्ति बाँकी छैन ।
सारा जीवन राजनीतिमा व्यतीत गरेकाले कोइरालाले कमाउधन्दा केही गरेनन् । पहिले जग्गा-जमीन राम्रै भएकाले त्यसैबाट परिवारको गुजारा र छोराछोरीको पढाइ खर्च चलाए । यद्यपि, छोराछोरीले चाहेजस्तो शिक्षादीक्षा आफूले दिन नसकेको उनी बताउूछन् ।
हातखुट्टा लागेपछि छोराछोरी आ-आफ्नो बाटोमा हिूडे । उनीहरुले काठमाडौमा छुट्टै घरजम गरेका छन् । कोइराला आफ्नी ७५ वर्षीया श्रीमती र पालेकी छोरीका साथ वृद्धाश्रममा जीवन निर्वाह गरिरहेका छन् ।
एक्ला छोराले बाबुआमालाई खासै वास्ता गर्ने गरेको पाइँदैन । उनी २०/२२ वर्षअगाडि नै बाबुसँग भिन्न भएका थिए ।
कोइराला काठमाडौं आउँदा बानेश्वरमा रहेको छोरीको घरमा बस्ने गर्छन् । बुढेसकालसम्म राजनीतिमा दौडधुप गर्दा श्रीमती र छोराछोरीबाट बेलाबखत असन्तुष्टिको स्वर उनले सुन्नुपर्छ । यद्यपि, उनी कहिल्यै टसमस भएनन् । हातखुट्टा लाग्दासम्म सक्रिय राजनीति गरिरहने बताउँछन् उनी ।
‘राजनीति भनेको अम्मल रहेछ,’ कोइराला भन्छन्, ‘६६ वर्षसम्म नछाडेको अम्मल अब मर्नेबेलामा किन छाड्ने ?’
राजनीति गरेर के पाइयो ?
‘यति लामो समय राजनीति गरेर तपाईंले के पाउनुभयो ?’ कोइरालालाई सोधियो । उनले जवाफ दिए, ‘धेरै कुरा पाएको छु, मैले राजनीति सुरु गर्दा देश जुन अवस्थामा थियो, त्यहाँबाट अहिले धेरै माथि उठेको छ । पहिले हामी रैती थियौं, अहिले स्वतन्त्र देशका स्वतन्त्र नागरिक भएका छौं । हाम्रा बाउबाजे कछाड लगाउन पनि जान्दैनथे, हामी सुटबुट लगाउन जान्ने भएका छौं । मेरा छोरानातिले पढ्न पाएका छन् ।’
तर, यसो भनेर कोइराला देशको अवस्थाप्रति साह्रै सन्तुष्ट छन् भन्नेचाहिँ होइन । यो त चित्त बुझाउने मेलो मात्रै हो । उनी भन्छन्, ‘अरु देशसित तुलना गरेर हेरियो भने पक्कै पनि निराशा मात्रै हात पर्छ । हामी धेरै पछि परिसकेका छौं । तर, यसको अर्थ सबै बर्बाद छ भन्ने होइन ।’
बदलिएको कांग्रेस
कोइरालाको नजरमा कांग्रेस पार्टी अहिले त्यस्तो छैन, जस्तो सुरुवातमा थियो । नेता-कार्यकर्ताको बोलीचाली-खानपानदेखि इच्छा-आकांक्षा पनि धेरै बदलिएको महसुस कोइरालाले गरेका छन् । यस्ता बदलाव सकारात्मकभन्दा नकारात्मक धेरै रहेकोमा उनको चिन्ता छ ।
महाधिवेशनमा कसलाई जिताउन चाहेका थिए उनले ? यो भने खोल्न चाहेनन् । जवाफ यस्तो दिए, ‘म कुनै गुटको पुच्छर समातेर बैतरणी तर्न चाहन्न । व्यक्ति हेरेर भोट दिने गरेको छु । र, यसपालि पनि त्यसै गर्नेवाला थिएँ ।’
महाधिवेशनमा सभापति चयनका लागि आज पुनः मतदान सुरू भएको छ । यद्यपि, कोइरालाले आज राष्ट्रिय सभागृहमा पाइला टेक्ने छैनन् । जो नेतृत्वमा आए पनि आफूलाई फरक नपर्ने भन्दै उनले केही दिन काठमाडौंमा आराम गरेर सर्लाही फर्किने बताए ।
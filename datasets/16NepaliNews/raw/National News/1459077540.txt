
﻿१४ चैत, काठमाडौं । राष्ट्रिय पुनर्निर्माण प्राधिकरणले भूकम्प गएको ११ महिनापछि विभिन्न मन्त्रालय र सरकारी निकायलाई पुनर्निर्माणको रकम निकासा दिन सुरु गरेको छ ।
पुनर्निर्माण प्राधिकरणले शुक्रबार ६ वटा निकायलाई ४ अर्ब २७ करोड रुपैयाँ निकासा गरेको हो । प्राधिकरणसँग पुनर्निर्माणका लागि प्राप्त भइसकेको ६५ अर्ब मध्ये ६९ अर्ब ४६ करोड रुपैयाँ अझै निकासा गर्नै बाँकी छ ।
अहिले रकम पाएसँगै मन्त्रालयहरुले भूकम्पपीडितको साहायाता र आफु अन्तरगतका निकायको भौतिक संरचना पुनर्निर्माणका लागि काम थाल्ने तयारी गरेका छन् ।
भूकम्पपछि पीडितहरुलाई तत्काल राहत दिन भन्दै तयार गरिएका कार्यक्रमहरु पनि यही बजेटमार्फत सञ्चालन हुनेछन् ।
निकासा पाएको रकम अब सम्बन्धित मन्त्रालय र निकायहरुले पुनर्निर्माण र पीडितको पुनस्र्थापनाका लागि खर्च गर्ने अख्तियारी पाएका छन् ।
प्राधिकरणले शुक्रबार संघीय मामिला तथा स्थानीय विकास मन्त्रालयलाई ६० करोड रुपैयाँ निकासा गरेको छ भने शिक्षा मन्त्रालयले २ अर्ब १९ करोड ५० लाख रुपैयाँ पाएको छ ।
सडक विभागलाई ६६ करोड ५० लाख रुपैयाँको खर्च अख्तियारी दिएको प्राधिकरणले कृषि मन्त्रालयलाई ५ करोड १३ लाख रुपैयाँ निकासा दिएको छ ।
संस्कृति, पर्यटन तथा नागरिक उडड्यन मन्त्रालयले ३९ करोड ६२ लाख र सहरी विकास मन्त्रालयलाई ३६ करोड ५९ लाख रुपैयाँको कार्यक्रम तत्कालै चलाउनेछन् । प्राधिकरणले गत फागुनमा स्थानीय विकास मन्त्रालयलाई २६ करोड ५० लाख रुपैयाँ रकम निकासा दिइसकेको थियो ।
समयमै रकम निकासा नहुँदा मन्त्रालयहरुले पुनर्निर्माण र पुस्र्थापनाको काम अघि बढाउन पाएका थिएनन् । अर्थ मन्त्रालयबाट प्राप्त ६५ अर्ब रुपैयाँ मध्येबाट प्राधिकरणले निजी आवास पुनर्निर्माणसँगै अन्य क्षेत्र तथा निकायमार्फत पुनर्निर्माणको बजेट खर्च गर्ने अख्तियारी दिएको हो ।
प्राधिकरणले पुनर्निर्माणको काम एकीकृत रगर्न सम्बन्धित मन्त्रालयमा सहसचिवको नेतृत्वमा आयोजना कार्यान्वयन इकाइ गठन गरेको छ । सोही इकाइहरुले पुनर्निमाणका लागि आफ्नो मन्त्रालयले गर्ने कामको योजना बनाएर प्राधिकरणमा पेश गरेका थिए ।
त्यही कार्यक्रम भूकम्प गएको ११ महिनापछि स्वीकृत भएको हो । अब मन्त्रायलहरुले पुनर्निर्माणको काम कुन गतिमा अघि बढाउन भन्ने हेर्न बाँकी छ ।
अनुदान वितरण र भौतिक पुनर्निर्माणका लागि अर्थ मनत्रालयले प्राधिकरणलाई ६५ अर्बमध्ये अर्ब रुपैयाँ दिइसकेको छ ।
चालू आर्थिक वर्षमा ७४ अर्ब रुपैयाँ बजेट पाएको प्राधिकरणले ९ अर्ब रुपैयाँ अर्थ मन्त्रालयबाट निकासा लिन बाँकी छ । तर, पाएको बजेट नै खर्च हुने/नहुनेमा आशंका पैदा भएको छ ।
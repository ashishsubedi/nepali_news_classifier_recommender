
﻿१८ चैत, पर्वत । पर्वत कारागारमा रहेका २ जना कैदीबन्दीले बिहीबार एसएलसी परीक्षा दिएका छन् । बिभिन्न अभियोग लागेर पुर्पक्षका लागी कारागार चलान भएका उनीहरुलाई कारागार भित्रैबाटै परीक्षा दिन पाउने व्यवस्था मिलाइएको जिल्ला शिक्षा कार्यालय पर्वतले जनाएको छ ।
सहभागिता जनाउने कैदीबन्दीमध्ये नियमिततर्फ कृष्ण रोका रहेका छन् । उनले शिवालय खुल्ला मावि कुश्माबाट फारम भरेका थिए । त्यस्तै एक्जाम्टेडतर्फ सुमन परीयारले परीक्षा दिएका छन् । उनले होली चाइल्ड बोर्डिङ स्कुलबाट आवेदन भरेको जिल्ला शिक्षा अधिकारी रमेशराज पौडेलले जानकारी दिए ।
कारागारमा सञ्चालन भएको परीक्षालाई व्यवस्थित गराउन शिवालय ‘ख’ केन्द्रका केन्द्राध्यक्ष पुर्णचन्द्र काफ्ले मार्फत व्यवस्था मिलाइएको पौडेलले जानकारी दिए । कारागार भित्रको एसएलसी परीक्षा मर्यादित रुपमा सम्पन्न पार्न आवश्यक सुरक्षाकर्मी समेत खटाइएको पौडेलले जानकारी दिए ।– माधव पराजुलीबाट

﻿
७ भदौ, काठमाडौं । उपचारको क्रममा बालकको मृत्यु भएपछि बसुन्धरास्थित इशान बाल तथा महिला अस्पतालमा तोडफोड भएको छ ।
अस्पतालमा भर्ना भएका तारकेश्वर नगरपालिका धर्मस्थलीका साढे ३ वर्षीय बालक बीरकृष्ण महर्जनको मंगलबार विहान मृत्यु भएको थियो ।
बालक वीरकृष्ण श्यामकृष्ण महर्जनको एकमात्र सन्तान हुन् ।
अस्पतालको लापरवाहीका कारण बालकको मृत्यु भएको भन्दै पीडित पक्षले विरोध प्रदर्शन गर्दै अस्पतालमा ढुंगामुढा गरेका थिए । ढुंगा लागेर अस्पतालको सिसा फुटेको छ ।
सामान्य रुघा, ज्वरो र बान्ताबाट पीडित बालक वीरकृष्णलाई अभिभावकले सोमबार त्रिभुवन विश्वविद्यालय शिक्षण अस्पताल महराजगञ्जमा उपचारका लागि ल्याएका थिए । तर, चिकित्सकहरुले मराजगञ्जमा बेड खालि छैन भनेपछि अभिभावकहरुले सोमबार राति एक बजेतिर इशान अस्पताल लगेका थिए ।
इशान लग्दासम्म बालकको अवस्था सामान्य रहेको बालकका बाबु श्यामकृष्ण महर्जनको दावी छ । अस्पतालले उक्त बालकलाई राती एक बजे नै आइसीयुमा भर्ना गरेको थियो । तर, विहान ६ बजे अस्पतालले बालकको मृत्यु भएको खबर दियो ।
‘भर्ना गरेदेखि नै अस्पालले हामीलाई बच्चा भेट्न दिएको थिएन, विहान एक्कासी मर्‍यो भनेर खबर गर्‍यो’, मृतक बालकका काका दीलबहादुर महर्जनले भने, ‘डाक्टरहरुको लापरवाहीले यस्तो भएको हो ।’
यता अस्पताल प्रशासनले भने बालकलाई अस्पताल ल्याउँदादेखि नै उनको स्वास्थ्यमा गम्भीर समस्या आएकोे बताएको छ । अस्पतालका चिकित्सक दीपेश्वर नेपालले कडा निमोनियाका कारण बालकको मृत्यु भएको बताएका छन् ।
अस्पतालको लापरवाहीका कारण बालकको मृत्यु भएको भन्दै प्रदर्शनमा उत्रिएकाहरुमाथि प्रहरीले लाठीचार्ज समेत गरेको थियो । प्रदर्शनकारीमध्ये केहीलाई प्रहरीले नियन्त्रणमा समेत लिएको बताइएको छ ।

﻿कुनौली बाँधको विषयमा भारत सरकारसँग पहल गर्ने प्रविद्धता
राजविराज, १२ असार । विगत केही दिनयताको अविरल वर्षा कारण डुबानमा परेको सप्तरीको बाढी प्रभावित क्षेत्रको सिंचाई मन्त्री उमेश कुमार यादवले आइतवार स्थलगत निरीक्षण गरेका छन् ।
जिल्लाको सकपुरा, लौनिया, तिलाठी लगायतका क्षेत्रमा नदी तथा तटबन्धले पुर्याएको क्षतिबारे स्थानीयवासिन्दाहरुबासँग जानकारी लिएका हुन् । नदीहरुमा आएको बाढीले गर्दा बाँध तथा तटवन्धहरु भत्काउँदा बस्तीहरु डुबानमा परेको थियो । खडक, खाँडो, महुली, चापिन, सुन्दरी लगायतका खोलाहरुमा आएको बाढीले गर्दा करिब एक दर्जन स्पर तथा बाँध भत्काउँदा सकरपुरा, दिघवा, रम्पुरा मल्हनीयाँ, गोबरगाढा, झल्ही, फर्सैठ, बेल्ही र तिलाठी गाविसको विभिन्न वडाहरुमा पानी पसेको थियो । बाढीले गर्दा सयौं बिघा खेतीयोग्य जग्गा कटानमा परेको थियो ।
बाढी प्रभावित क्षेत्रमा पैदलै स्थलगत निरीक्षण गर्न पुगेका मन्त्री यादव समक्ष पीडितिहरुले नदी नियन्त्रण, तटबन्ध निर्माण, बस्ती संरक्षण तथा खतीयोग्य जग्गा कटान नियन्त्रणबारे ध्यानाकर्षण गराएका छन् । वर्षेनी आफूहरुले बाढीको पीडा खेप्दैआएकोले स्थायी समाधानका लागि उनीहरुले आग्रह गरेका छन् ।
सर्वसाधारण जनताको गुनासो सुन्दै मन्त्री यादवले मर्मत सम्भार र तत्काल गर्नुपर्ने कामलाई अगाडि बढाईसकेको तथा सिंचाई विभागका उपमहानिर्देशक प्रदीप थापाको संयोजकत्वमा ९ सदस्यीय समिति गठन गरिएको जानकारी दिए । उक्त समितिमा पाँच ओटै विकास क्षेत्रका सिडिईहरुबाट दैनिक रुपमा सूचना संकलन कार्य थालिएको र जिल्ला दैवी प्रकोप उद्धार समितिहरुको समन्वयमा तत्काल सहयोग जुटाउने सिंचाई मन्त्री यादवले प्रतिवद्धता व्यक्त गरे ।
नदीहरुले वर्षेनी दुःख दिने गरेको भन्दै भारत सरकारले कुनौली क्षेत्रमा निर्माण गरेको बाँधका कारण नदीहरुको स्वाभाविक वहाव रोकिएकोले सिमावर्ती क्षेत्रका बस्तीहरु डुबानमा पर्नु साथै खेतीयोग्य जग्गाहरु समेत जलमग्न हुने गरेको उनले बताए । नदीको वहावलाई थुन्न नमिल्ने भन्दै उक्त विषयमा आफूले भारतीय पक्षसँग समेत कुरा गरिरहेको जानकारी दिँदै मन्त्री यादवले भने ‘कुनौलीमा भारत सरकारले निर्माण गरेको बाँधको विषयमा तत्काल भारत सरकारका जिम्मेवार पदाधिकारीहरुसँग कुरा गरेर प्रक्रिया अगाडि बढाउनेछु ।


﻿रवीन्द्र घिमिरे
१ चैत, काठमाडौं । श्रम तथा रोजगार मन्त्रालयअन्तरगतको इपीएस शाखाले ‘नेपाल-कोरिया मैत्री ग्राम’ को अवधारणा अघि सारेको छ । दुई देशबीचको प्रशासनिक तथा प्राविधिक साझेदारीलाई सहज बनाउन भन्दै शाखाले ‘फ्रेण्डसिप भिलेज’ को अवधारणा अघि सारेको हो ।
कोरियाली प्रविधि र सहयोगलाई नेपाल भित्र्याउन र नेपाली श्रम, सीप, र विभिन्न सम्भावनालाई कोरियामा चिनाउन मद्धत पुग्ने गरी मैत्री ग्राम बनाउन प्रस्ताव गरिएको इपीएस शाखाका निर्देशक डिल्लीराम बास्तोलाले अनलाइनखबरसँग बताए ।
मैत्री ग्राम निर्माणपछि नेपाल र कोरियासम्बद्ध सबै संस्थाहरुले एकैथलोमा बसेर दुई देशबीचको साझेदारीका क्षेत्रलाई फराकिलो बनाउन सक्ने अपेक्षा गरिएको छ ।
कस्तो हुन्छ मैत्री ग्राम ?
काठमाण्डौंको चक्रपथबाट झण्डै दुई किलोमिटर आसपासको क्षेत्रमा यस्तो भिलेज बनाउन प्रस्ताव गरिएको छ । कोटेश्वर-भक्तपुर राजमार्गको आसपासको क्षेत्रलाई पनि बिकल्पका रुपमा राखिएको छ ।
झण्डै तीनदेखि पाँच रोपनीसम्मको जग्गा खरिद गरी भिलेज निर्माण गर्ने अवधराणा बनेको निर्देशक बास्तोलाले जानकारी दिए । ग्राममा सुविधा सम्पन्न भवनहरु बनाइनेछ । जसमा नेपालको कोरियाका मौलिक कलाकृति झल्काउन प्रयास गरिनेछ । भिलेजलाई बहुउपयोगी बनाउने योजना छ ।
लगानीको पाटो
अहिलेसम्म ग्राम निर्माण्मा कति लगानी लाग्छ भन्ने अनुमान नगरिएको निर्देशक बास्तोलाले बताए । तर, नेपाल र कोरियाकै संयुक्त लगानीमा यसलाई स्थापना गर्ने योजना छ । इपीएस शाखाले गरेको प्रस्तावमा भिलेजका लागि जग्गा व्यवस्थापन नेपाल सरकारले आफैंले गर्ने उल्लेख छ ।
सकेसम्म नगर विकास समिति वा नगरपालिकासँग समन्वय गरी सरकारी प्लानिङभित्रको जग्गालाई प्राथमिकता दिने अवधारणा बनाइएको बास्तोलाले बताए । ग्रामको विकासका लागि एउटा गुरुयोजना नै बनाएर काम गर्ने इपीएस शाखाको प्रस्ताव छ ।
ग्राममा रहने भवन, भौतिक संरचना तथा पूर्वाधार र मेशिनरी औजारलगायत निर्माणमा लागि कोरिया सरकारसँग आग्रह गर्ने तयारी छ । यसमा कोरियाली सरकार सकारात्मक हुने शाखाको विश्वास छ ।
कार्यालयदेखि बिक्रीकक्षसम्म
मैत्री ग्रामभित्र कोरियाली सहयोग नियो (कोइका) को कार्यालयदेखि इपीएस कोरिया शाखासम्म रहनेछ । यस्तै इपीएस कोरियन सेन्ट र सीबीटी तथा कोरियन भाषा तथा संस्कृति सिकाउने सुविधा सम्पन्न तालिम केन्द्र पनि यसभित्रै रहनेछ ।
इपीएस कामदारको अभिमुखीकरण तालिम केन्द्र, सिमुलेशन नमुना केन्द्र र कोरियाबाट फर्किएकाहरुको संस्था अंकुर नेपालको कार्यालय पनि राख्ने योजना छ । ग्रामभित्र ख्यातिप्राप्त कोरियन उत्पादनका सो-रुमहरु पनि राख्ने अवधारणामा उल्लेख छ । सामसुङ, हुण्डाइ लगायत कोरियन ब्राण्डेड सामाग्रीको बिक्रीस्थल पनि रहने परिकल्पना छ ।
कोरियामा निर्यात सम्भावना रहेका नेपाली वस्तुका प्रदर्शनी तथा बिक्री स्थल र नेपाल-कोरिया चेम्बर अफ कमर्सको कार्यालय पनि ग्राम भित्र रहनेछ । त्यहाँ पर्यटन तथा शैक्षिक प्रवर्द्धन तथा परामर्श सूचना केन्द्रसमेत राख्न सकिने गरी प्रस्ताव तयार भएको छ ।
कार्यान्वयन प्रक्रिया
यसबारे अब विज्ञ टोलीमार्फत सम्भावनाका नयाँ क्षेत्र तथा कार्यान्वयनको खाका तयार गरिनेछ । टोलीको प्रतिवेदनसहित परराष्ट्र तथा अर्थ मन्त्रालय, कोरियन राजदूतावास, तथा कोइका, उद्योग वाणिज्य महासंघ, नेपाल-कोरिया चेम्बर अफ कमर्स लगायतसँग परामर्श गरी प्रतिवेदन पेश गरिनेछ ।
त्यसपछि ग्रामबारे गुरुयोजना बनाएर काम गरिने बास्तोलाले बताए । ग्रामलाई दुईदेशीय नमुना ग्रामका रुपमा निर्माण गरिनेछ । यसलाई नेपाल र कोरियाको आपसी सम्बन्धबारेको महत्वपुर्ण स्रोतकेन्द्रको रुपमा स्थापित गर्न सकिने बास्तोलाले बताए ।
‘नेपाल-कोरियासँग सम्बन्धित छरिएर रहेका विभिन्न संघसंस्थाहरु एकै स्थानमा रहँदा आर्थिक मितव्ययिता पनि कायम हुनेछ’ उनले भने- ‘कार्य सम्पादन सहज हुन्छ भने सेवाग्राहीलाई सुविधा पनि मिल्छ । सँगै सेवाको पारदर्शिता अभिवृद्धि गर्न पनि यसले सघाउँछ ।’
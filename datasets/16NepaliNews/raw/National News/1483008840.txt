
﻿१४ पुस, इटहरी । पूर्वाञ्चलमा जारी सातौं राष्ट्रिय खेलकुद अन्तर्गत तेक्वान्दोमा विभागीय टोलीको बर्चश्व रहृयो । एकल प्रतिस्पर्धा हुने खेलहरु मात्र होइन, टिम गेम्समा पनि विभागीय टोलीको प्रदर्शन अव्वल रहृयो ।
यसअघिका दुई बृहत राष्टि्य प्रतियोगिता बहिस्कार गरेको त्रिभुवन आर्मी क्लवको सातौं राष्ट्रिय  बिभागीयमध्ये सबैभन्दा उत्कृष्ट प्रदर्शन रहृयो ।
तेक्वान्दोको अन्तिम दुई दिनमा फाइनल स्पर्धा हुँदै गर्दा आर्मी र एपिएफ तथा नेपाल पुलिस र आर्मीबीचको प्रतिस्पर्धा मात्रै देखियो ।
यसअघि राष्ट्रिय प्रतियोगितामा कहिल्यै नदेखिएको पक्ष के देखियो भने यसपटक एक खेलाडीले प्रतिस्पर्धा गरिरहँदा बाहिर रहेका टोलीका सदस्यहरुले भनिरहेका थिए, ‘हृयामर किक हान, स्ल्याप किक, पावर बढी भयो कम गर’ यस्तै यस्तै ।
आर्मीका पुराना खेलाडी यानकुमारी चौलागाईंका अनुसार यी सबै आर्मीका लागि नयाँ हुन् । ‘आर्मीको तेक्वान्दो टिमले सधैं मुडेबलमा मात्रै विश्वास गर्थ्यो किनकी टेक्निकल गेम सिकाउने कोही थिएन’ चौलागाईले भनिन् ।
रामहरि महत, ज्ञानी चुनाराजस्ता खेलाडीहरु आर्मीको आफ्नै उत्पादन हुन्, उनीहरुलाई मैले ल्याएको हुँ । यस्ता प्रतिभालाई प्रयोग गरेर म राष्ट्रिय टोली बलियो बनाउन चाहन्छु । किनकी आसन्न सागमा तेक्वान्दोलाई धेरै मेडल दिलाउनुछ
तर, जब संगीना बैद्यले प्रवेश पाइन्, आर्मीका खेलाडीहरुले मुडेबल मात्रै होइन, टेक्निक पनि उत्तिकै आवश्यक छ भन्ने महशुस गरे ।
वि. स. २०६५ सालमा पाँचौं राष्ट्रिय खेलकुद हुँदै गर्दा नेपाल आर्मीले संगीना बैद्यलाई तेक्वान्दो प्रशिक्षकमा नियुक्त गरेको थियो, जतिबेला एथेन्स ओलम्पिकको छनौट चरण पार गर्ने पहिलो नेपाली खेलाडीको रुपमा उनले नाम कमाइसकेकी थिइन् ।
‘आर्मीका खेलाडीहरु मेहनती छन्, अरु खेलाडीभन्दो के फरक पाएको छु भने उनीहरु शतप्रतिशत मेहनत गर्छन्’ संगीनाले भनिन् ।
पाँचौं र छैटौं राष्ट्रिय खेलकुदमा आर्मी सहभागी नभएपनि तेक्वान्दोका राष्ट्रिय प्रतियोगितामा भने भाग लिइरहृयो । छैटौं राष्ट्रिय खेलकुद लगत्तै पोखरामा आयोजना भएको राष्ट्रिय तेक्वान्दोमा संगीनाको पहिलो परिक्षा थियो, जहाँ उनी खरो उत्रिइन् ।
प्रतियोगितामा आर्मीको टिम च्याम्पियन बनेको थियो । त्यसपछिका कुनै प्रतियोगितामा पनि आर्मीको टोलीले पराजय व्यहोर्नुपरेको छैन । ‘आर्मीको स्पोर्टस म्यानेजमेन्ट पहिलेभन्दा राम्रो छ, तेक्वान्दोलाई प्राथमिकता दिइरहेको छ र मैले पनि आफ्नो अनुभव नयाँ जेनेरेशनसँग साट्न पाएको छु’ संगीनाले भनिन् ।
संगीनाभन्दा अघि आर्मीको प्रशिक्षण मिनबहादुर थापाले सम्हालेका थिए । उनको प्रशिक्षणमा आर्मीले ६ स्वर्णसहितको सबैभन्दा राम्रो प्रदर्शन गरेको थियो । यद्यपि त्यतिबेला आर्मीसँग पुरुष टिममात्र थियो ।
अहिले आर्मीले सहभागिता जनाएको १६ स्पर्धामध्ये १४ स्पर्धामा पदक ल्याएको छ । ११ जना आर्मीका तेक्वान्दो खेलाडीले स्वर्ण पदक जिते भने २ रजत र १ काश्य जिते । आर्मीका दुई खेलाडीमात्र पदकविहीन भए ।
विभाग बाहिरका राम्रा खेलाडी ल्याएर विभागले राष्ट्रिय प्रतियोगितामा मेडल धेरै ल्याउँछ भन्ने आरोपलाई संगीना चिर्न चाहन्छिन् ।
र, राष्ट्रिय टोलीकी प्रशिक्षकसमेत रहेकी उनको अबको लक्ष्य हो, आर्मीमा भएको प्रतिभालाई प्रयोग गरेर राष्ट्रिय टिम बलियो बनाउने ।
संगीनाले भनिन्, ‘आर्मीको टिममा विभाग भित्रबाटै छनौट गरेर ल्याएका खेलाडीहरुले राम्रो प्रदर्शन गरिरहेका छन् । रामहरि महत, ज्ञानी चुनाराजस्ता खेलाडीहरु आर्मीको आफ्नै उत्पादन हुन्, उनीहरुलाई मैले ल्याएको हुँ । यस्ता प्रतिभालाई प्रयोग गरेर म राष्ट्रिय टोली बलियो बनाउन चाहन्छु । किनकी आसन्न सागमा तेक्वान्दोलाई धेरै मेडल दिलाउनुछ ।’
नेपाल आर्मीमा हुने आन्तरिक प्रतियोगितालाई प्रयोग गरेर खेलाडी छनौटको अभियान सुरु गर्ने तयारीमा छिन् संगीना । उनले भनिन्, ‘नेपाली खेलाडीलाई अन्तर्राष्ट्रिय स्तरमा क्षमतावान बनाउन मैले उमेर र उचाईको मापदण्ड तोकेर खेलाडी छनौटको योजना बनाइरहेको छु ।’
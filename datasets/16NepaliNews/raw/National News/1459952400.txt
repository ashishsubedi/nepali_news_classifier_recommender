
﻿काठमाडौं ।
नेपाली कांग्रेस संसदीय दलको नेतामा पार्टी सभापति शेरबहादुर देउवा निर्वाचित भएका छन् । रामचन्द्र पौडेललाई ७२ मतले पछि पार्दै देउवा दलको नेतामा निर्वाचित भएका हुन् । देउवाले १ सय ३९ मत प्राप्त गर्दा पौडेलका पक्षमा ६७ मत खसेको थियो ।
बिहान ११ बजेबाट सुरू गरिएको मतदान विद्युतीय मेसिन प्रयोग गरिएकोले छिट्टै सार्वजनिक भएको हो ।
एक महिना अगाडि भएको महाधिवेशनमा देउवाले पौडेललाई पराजित गर्दै सभापति पदमा निर्वाचित भएका थिए ।
दलको नेतामा निर्वाचित भएपछि देउवाले आफ्नो काँधमा थप जिम्मेवारी आएको बताएका छन् । सञ्चारकर्मीसँग कुरा गर्दै यनले आफूमा गहन जिम्मेवारी थपिएको भन्दै अब पार्टीमा सबैलाई मिलाएर लैजाने बताए ।
हारजीत पार्टीभित्रको आन्तरिक प्रजातान्त्रिक अभ्यास भएको भन्दै देउवाले भने, “यसमा जितहार हुँदैन, यसमा जिम्मेवारी कसले पायो भन्ने मात्र हुन्छ ।”
देउवाले देशलाई समृद्ध बनाउने र संघीय लोकतान्त्रिक गणतन्त्रलाई सुदृढीकरणका लागि आफू प्रतिबद्ध भएर लाग्ने बताए । यसका लागि आफूलाई नेता रामचन्द्र पौडेलको सहयोग आवश्यक रहेको भन्दै अगाडि थपे, “उहाँलाई विश्वासमा लिएर पार्टीलाई अझ बलियो बनाएर अघि बढाउने छु ।”
सभापति देउवाले न्नयायालय राजनीतिक पार्टीको हस्तक्षेपबाट मुक्त हुनुपर्ने भन्दै मधेसका जायज मुद्दा सहमतिमा समाधान गरिने स्पष्ट पारे ।

﻿काठमाडौं । कास्की भदौरे तमागी १ का हिरालाल गुरुङ आफ्नो गाउँमा पोखरी बनेकामा औधी खुशी छन् । तर पोखरीमा पानी नभएकामा भने उनी त्यत्तिकै दुःखी पनि छन् । गाईवस्तुलाई खुवाउनेदेखि खेतबारीमा सिँचाईका लागि पानीको दुःख भएको वेला गुरुङसहित स्थानीयले पोखरी निर्माण पहिलो आवश्यकता ठाने र सम्पूर्ण ध्यान पोखरी निर्माणमा लगाए ।
पोखरी निर्माणका लागि पारिस्थितिक प्रणालीमा आधारित अनुकूलन कार्यक्रम (ईबीए) ले एक लाख ५० हजार रुपैयांँ सहयोग गर्यो । अन्य श्रमदानलगायत समूदायको सहयोगमा एक लाख ७४ हजारको लागतमा पोखरी निर्माण भयो । तर पानी विनाको रित्तो । पानीको स्रोत नै नभएको ठाउँमा यतिवेला सुख्खा पोखरी अलपत्र अवस्थामा छ भने गुरुङ लगायत गाउँलेलाई पोखरीमा पानी कसरी भर्ने भन्ने चिन्ताले सताएको छ । स्थानीय रानीवन सामूदायिक वनका अध्यक्ष समेत रहेका गुरुङ भन्छन–“ पानीको स्रोत टाढा छ, पाइप वा कुलोवाट पानी ल्याउनु पर्ने हुन्छ । त्यसका लागि हामीसँग आर्थिक स्रोत नै छैन ।”
जलवायु परिवर्तन अनुकूलन सम्बन्धि स्थानीय स्तरमा सञ्चालन भएका कार्यक्रमको नमुना मात्रै हो कास्की भदौरेको यो अन्डा पोखरी । नेपालमा अहिले सरकारी तथा अन्तराष्ट्रिय गैह्रसरकारी संघसंस्थाले अरबौं रुपैयाँको जलवायु परिवर्तन अनुकूलन कार्यक्रम गरिरहेका छन् । तर उनीहरुले गर्ने र गरिरहेका कार्यक्रमबाट स्थानीय समूदाय कति लाभान्वित भएका छन् ? अनुकूलनका नाममा खर्चिएको रकम कति सदुपयोग भएको छ वा छैन भन्ने कुराको कुनै लेखाजोखा नै छैन ।
जलवायु परिवर्तन अनुकूलनका कार्यक्रमहरुको सञ्चालनमा सरकारी निकायबीच समन्वयको अभाव, कार्यक्रमहरुमा दोहोरोपन देखिनु तथा प्रसासनिक कार्यमा अत्यधिक खर्च गरिनु जस्ता कारणले उपलब्धि शून्य प्रायः हुन पुगको हो । विशेषगरी वातावरण मन्त्रालय र वन मन्त्रालयले दाताको सहयोग रकमबाट बिभिन्न कार्यक्रम सञ्चालन गर्दै आएका छन् । नेपालमा जलवायु परिवर्तनको असर न्यूनिकरण गर्ने कार्यक्रमका लागि बेलायत, संयुक्त राष्ट्र संघ, अमेरिका, जर्मनी, युरोपेली संघ, जलवायु लगानी कोष र अति कम विकसित राष्ट्रहरुको कोषबाट करोडौं डलर प्राप्त हुँदै आएको छ ।
वातावरण मन्त्रालय अन्तर्गत मात्रै अहिले करिब ११ करोड अमेरिकी डलरभन्दा बढीको कार्यक्रम सञ्चालनमा छन् । सो मन्त्रालयद्धारा संचालित नेपाल जलवायु परिर्वन सहयोग कार्यक्रम (एनसीसीएसपी) को पहिलो चरणका लागि बेलायतको अन्तराष्ट्रिय विकास बिभाग डीएफआईडी र युरोपेली संघ ईयूले करिब २ करोड १५ लाख अमेरीकी डलर सहयोग गरेका छन् । त्यसैगरी सोही मन्त्रालय अन्तर्गत करिब ८ करोड ६० लाख डलर सहयोगकोे जलवायु समानुकूलनका लागि नमुना परियोजना (पीपीसीआर) नामको कार्यक्रम पनि सञ्चालनमा रहको छ । जसमा अन्तराष्ट्रिय जलवायु लगानी कोष मार्फत ८ करोड ६० लाख अमेरिकी डलरको प्रतिद्धता जनाइएको छ भने यसमा ५ करोड डलर अनुदान र ३ करोड ६० लाख डलर सहुलियतपूर्ण ऋण रहेको छ ।
त्यसैगरी ३ करोड ६७ लाख डरलको लागत रहेको पारिस्थितिक प्रणालीमा आधारित(ईबीए)अनुकुलन कार्यक्रम पनि सञ्चालनमा छ । जलवायु लगानी कोषमार्फत जर्मन संघीय मन्त्रालयको सहयोग रहेको यो कार्यक्रम संयुक्त राष्ट्र संघीय वातावरणीय कार्यक्रम र आईयूसीनले मन्त्रालयसँग मिलेर संयुक्त रुपमा सञ्चालन गरेका छन् । त्यस्तै मन्त्रालयले नै करिब ७२ लाख डलरको सहयोगमा समूदायमा आधारित बाढी तथा हिमताल जोखिम न्यूनीकरण कार्यक्रम पनि सञ्चालन गरिहेको छ । यसमा यूएनडीपी र अतिकम विकसित राष्ट्रहरुको कोष (एलडीसीएफ)बाट सहयोग प्राप्त भएको हो ।
यसैगरी वन मन्त्रालय अन्तर्गत यूएसएआईडीको सहयोगमा ३ करोड डलर लागत रहेको हरियो वन कार्यक्रम सञ्चालनमा रहेको छ ।
जलवायु परिवर्तन अनुकुलन सम्बन्धि कार्यक्रम खासै उपलब्धि नदेखिए पनि मन्त्रालयले भने सबै कार्यक्रम सफलतापूर्वक सञ्चालन भइरहेको जनाएको छ । मन्त्रालयकाअनुसार मध्य तथा सुदुरपश्चिम क्षेत्रमा सञ्चालन भइरहेको स्थानीय अनुकूलन कार्यक्रम (लापा) सफल भएकाले थप कार्यक्रम सञ्चालनका लागि दातृ निकायले थप सहयोग गर्ने भएको छ । नेपालमा सञ्चालित लापा कार्यक्रमले अन्तराष्ट्रिय स्तरमा नै प्रशंसा पाएको मन्त्रलायको दाबी छ ।
यो कार्यक्रम बेलातको अन्तराष्ट्रिय विकास सहयोग डीएफआईडीको सहयोगमा सञ्चालित छ । यो कार्यक्रम बाहेक अन्य कार्यक्रमहरुको खासै उपलब्धि देखिएको छैन । स्रोतका अनुसार केही कार्यक्रम मन्त्रालयले गर्न नसकेपछि नेपाली सेनालाई दिने निर्णय समेत भएको छ । समूदायमा आधारित बाढी तथा हिमताल जोखिम न्यूनीकरण कार्यक्रम अन्तर्गतको इम्जा तालको काम सेनालाई दिन लागिएको हो ।
जलवायु परिवर्तन अनुकूलन कार्यक्रमको लक्ष्य र उद्धेश्य एउटै भए पनि फरक फरक ढङ्गले काम गर्ने गरेका छन् । अर्कोतर्फ छुट्टाछुट्टै निकायले सञ्चालन गरेका यस्ता अनुकूलन सम्बन्धि कामहरु प्रायः एकै क्षेत्र र गाविसहरुमा केन्द्रित रहेको छ । नेपालमा जलवायु परिवर्तन अनुकुलन वित्त सम्बन्धि अध्ययन अनुसन्धानमा संलग्न अक्स्फामका दिपेस चापागाईं परियोजना सञ्चालन गर्ने निकायले आफ्नो अनुकुलता हेरी गाविस छनौट गर्ने भएकाले धेरै कार्यक्रमहरु दोहोरिने गरेको बताउँछन् । उनी भन्छन्–“कास्कीमा हरियो वन र पारिस्थितिक प्रणालीमा आधारित अनुकूलन कार्यक्रम(ईबीए)का कार्यक्रम एकै क्षेत्र र गाविसमा बढी छन् । जसका कारण प्रभावित गाविसहरु छुट्न पुगेका छन् ।”
अनुकूलनका कार्यक्रम सञ्चालन भएका जिल्ला र स्थानीय समूदायमा कार्यक्रम गर्ने संघ संस्थाको नाम थाहा भए पनि त्यसको कार्यक्षेत्र र सहयोग रकमका बारेमा केही थाहा हुने गरेको छैन । प्रायः सवैजसो कार्यक्रमहरु केन्द्रमा बन्ने भएकाले पनि जिल्ला स्तरमा त्यसबारेमा जानकारी पुग्न नसकेको हो । त्यस्तै परियोजनाको सानो अंश मात्र स्थानीय स्तरमा पुग्ने हुनाले स्थानीय सरोकारवालाहरु र समूदाय परियोजनाको विस्तृत जानकारीबाट अनभिज्ञ रहने गरेका छन् । जिल्लामा गर्ने कामको खर्च र लागत दिन सम्बन्धित निकायहरु हिच्किचाउने गरेको अनुभव जलवायु परिवर्तन अनुकुलन वित्त सम्बन्धि अध्ययन अनुसन्धानमा संलग्न एवं आइसेटका अनुसन्धानकर्ता योगेन्द्र सुवेदीको रहेको छ । सुुवेदी भन्छन्“ बित्तिय जानकारी पाउन अत्यन्त कठिन छ, प्राप्त भइहाले पनि ती अस्पष्ट, जटिल र एकरुपता नभएका हुन्छन् ।”

﻿नयाँ पत्रिकाकाठमाडौं, ३० वैशाख
तराई–मधेस लोकतान्त्रिक पार्टीले वर्तमान प्रदेशअनुसार पार्टी संरचना नबनाउने भएको छ । आउँदो महाधिवेशनमा तमलोपाले आफ्नो पार्टीको संरचनागत अवस्था परिवर्तन नगर्ने निर्णय गरेको हो । आगामी ६ देखि ८ असारसम्म नवलपरासीको रामग्राममा तमलोपाको महाधिवेशन हुँदै छ ।
सीमांकनको टुंगोपछि मात्रै विधान संशोधन
तमलोपाका उपाध्यक्ष वृजेशचन्द्र लालले पार्टीको महाधिवेशनले पार्टी संरचना परिवर्तन नगर्ने बताए । ‘हामीले पार्टीको संरचना वर्तमान प्रदेशअनुसार परिवर्तन नगर्ने निर्णय गरेका छौँ, सीमा विवाद टुंगिएपछि विधान संशोधन गरी मिलाउँला भन्ने छ,’ लालले नयाँ पत्रिकासँग भने । तमलोपाले लालको नेतृत्वमा विधान परिमार्जन समिति गठन गरेको छ । विधान समितिले पार्टीको केन्द्रीय संरचना परिमार्जन गर्नेबारे छलफल नगर्ने तमलोपाका नेताहरूको भनाइ छ ।
राजनीतिक प्रतिवेदन कसले लेख्ने भन्ने अन्योल
महाधिवेशनमा प्रस्तुत गरिने राजनीतिक प्रतिवेदन कसले तयार गर्ने भन्नेबारे भने टुंगो लागेको छैन । समितिका सदस्य चयन गर्ने जिम्मा अध्यक्ष महन्थ ठाकुरलाई दिइएको छ । हाल ठाकुर नयाँदिल्लीमा उपचाररत छन् । पार्टीको भ्रातृसंगठन मधेसी विद्यार्थी फ्रन्टको महाधिवेशन उद्घाटन पार्टी अध्यक्ष ठाकुरले गर्ने फ्रन्टका अध्यक्ष सुरेश मण्डलले जानकारी दिए ।प्रतिनिधि टुंगो लाग्यो
तमलोपाको महाधिवेशन प्रतिनिधि चयन अन्तिम चरणमा पुगेको छ । बर्दिया र कपिलवस्तु जिल्लामा भने प्रतिनिधि चयन गर्न बाँकी छ । देशभरिबाट करिब एक हजार प्रतिनिधि सहभागी हुने नेताहरूले बताएका छन् । उनीहरूका अनुसार प्रतिनिधि र पर्यवेक्षक गरी करिब १५ सय महाधिवेशनमा सहभागी हुनेछन् ।
विद्यार्थी फ्रन्टको महाधिवेशन सुरु
तमलोपानिकट विद्यार्थी संगठन विद्यार्थी फ्रन्टको प्रथम महाधिवेशन ३० वैशाखबाट बाराको कलैयामा सुरु हुने भएको छ । फ्रन्टले पत्रकार सम्मेलन गरी महाधिवेशनको सम्पूर्ण तयारी पूरा भएको जनाएको छ । विद्यार्थी फ्रन्टको नेतृत्वका लागि अहिले सातजनाभन्दा बढी आकांक्षी देखिएका छन् ।
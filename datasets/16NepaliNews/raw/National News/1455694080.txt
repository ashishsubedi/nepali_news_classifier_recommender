
﻿
५ फागुन, काठमाडौं । प्रधानमन्त्री केपी शर्मा ओलीले भूकम्पपछिको पुनर्निर्माण तथा विकास निर्माणमा भारतीय परनिर्भरता अन्त्य गर्नुपर्ने बताएका छन् ।
नेपाल इञ्जिनीयर्स एशोसीयसनको १४ औं राष्ट्रिय सम्मेलनलाई बुधबार सम्बोधन गर्दै प्रधानमन्त्री ओलीले नेपालको विकास निर्माणमा भारत तथा अरुको मुख नताकी आफैंले गर्नुपर्ने धारणा राखे ।
ठुलो सङख्यामा नेपाली युवा जनशक्ति रोजगारीका लागि विदेशिएकोतर्फ इंगित गर्दै प्रधानमन्त्रीले भने- ‘नेपालीले कतार बनाइदिए, मलेशिया बनाइदिए तर, आफ्नो हालत भने यस्तो छ । त्यसैले मुलुकको विकासमा लागि युवा जनशक्तिलाई स्वदेशमै परिचालन गर्नुपर्छ ।’
विकासका काममा ढिलासुस्ती चल्दैन
प्रधानमन्त्री ओलीले मुलुकको पुनःनिर्माण र नवनिर्माणका लागि तीव्र गतिमा काम सुरु गर्नुपर्ने बताएका छन् । ‘विकासको काममा ढिलासुस्ती चल्दैन’ प्रधानमन्त्रीले भने-‘विकास निर्माण कछुवाको होइन, चिप्लेकिराको गतिमा भएको छ । सबै मिलेर त्यसको गति बढाउनुपर्छ ।’
उनले १०० बर्षको इतिहाँसमा जम्मा २५० मेघवाटमात्र बिजुली उत्पादन भएको भन्दै उर्जाको अपर्याप्तताको कारण बिकासका काम ढिला भएको गुनासो गरे ।
प्रधानमन्त्री ओलीले आगामी चैत्र १२ गते र बैशाख १२ गतेबाट पूनर्निर्माण कार्य तीव्रताका साथ अघि बढ्ने जानकारी दिए । भूकम्पपछि देशका सबै ऐतिहासिक धरोहरहरु क्षतिग्रस्त भएको, मुलुकको प्रमुख प्रशासनिक निकाय सिंहदरबार क्षतिग्रस्त बनेको, राष्ट्रपति भवन, सर्वोच्च अदालत पुनर्निर्माण गर्नुपर्ने तथा संसद भवन निर्माण गर्नुपर्ने अवस्था रहेको भन्दै उनले दक्ष इन्जिनीयरलाई तयारी रहन आग्रह गरेका छन् ।
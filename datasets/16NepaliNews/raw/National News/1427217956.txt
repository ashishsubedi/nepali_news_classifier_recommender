
﻿विराटनगर, १० चैत - उपप्रधानमन्त्री वामदेव गौतमले ताप्लेजुङका अग्निपीडितलाई सरकारका तर्फबाट सहयोग गर्न कुनै पनि कसर बाँकी नराखिने बताउनुभएको छ ।

सोमबार राति ताप्लेजुङ सदरमुकाम फुङ्लिङको तोक्मेडाँडामा भएको आगलागीको आज अपराह्न निरीक्षणपछि गृहमन्त्री गौतमले सरकारले चाँडै राहत दिलाउने बताउँदै आगलागीबाट ध्वस्त भएका संरचनाको विकासका लागि सरकारी तवरबाट प्रयास गर्ने विश्वास दिलाउनुभयो ।
हेलिकोप्टरमार्फतआगलागी क्षेत्र निरीक्षणका लागि आउनुभएका उहाँले अग्निपीडितसँग कुरा गर्दै भन्नुभयो, & यो घटनाले हामीलाई मर्माहत बनाएको छ, हामी विशेष राहतको समेत व्यवस्था गर्छौंँ ।& 

आगलागीपीडितले गृहमन्त्री सामु तत्काल पीडित परिवारलाई विशेष राहतको व्यवस्था गर्न, क्षतिग्रस्त संरचनाको पुनःनिर्माणको व्यवस्था मिलाउन र आफूहरुलाई सरकारी तवरबाट लामो समयसम्म सहुलियत दरमा ऋणको व्यवस्था गर्न माग गरेका थिए ।

आगलागीका कारण ३७ घर जल्दा रु ३० करोडको क्षति भएको प्रजिअ डम्बरप्रसाद निरौलाले जानकारी दिनुभयो । आगलागीका कारण एक सय ५५ घर परिवार विस्थापित भएका छन् । आगो नियन्त्रणमा लिने क्रममा सात घर भत्काइएको थियो । 

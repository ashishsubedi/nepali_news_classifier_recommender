
﻿काठमाडौं/ उपत्यका खानेपानी लिमिटेड आयोजनाअन्तर्गत पानी प्रशोधनका लागि जडान गरिएको यन्त्र एक महिनामै बिग्रिएको छ । यन्त्रले एक महिनाभन्दा बढी काम नगर्दा हातैले पानी प्रशोधन गरेर वितरण गर्न बाध्य हुनुपरेको लिमिटेडले जनाएको छ ।
तीन वर्षअघि निर्देशनालयले जडान गरेको यन्त्र एक महिना चलेर बन्द भएपछि अहिले हातैले पानी प्रशोधनका प्रक्रिया पूरा गर्नुपरेको प्रशोधन केन्द्र सुन्दरीजलका प्रमुख श्रीधर अधिकारीले बताए ।६ वर्षदेखि थन्कियो यन्त्र
उपत्यकामा वितरण हुने सबैभन्दा बढी पानी संकलन गरिने सुन्दरीजल प्रशोधन केन्द्रका फिटकिरी र चुन हाल्ने यन्त्र बिग्रिएको पनि ६ वर्ष भयो । ‘निकास मिटर नभएकाले कति पानी यहाँ प्रशोधन भएर वितरण हुन्छ भन्ने अभिलेख हामीसँग छैन,’ उनले भने ।
लिमिटेडका सबै प्रशोधन केन्द्रमा यन्त्र सञ्चालन नहुँदा धारामा धमिलो पानी आएको उपभोक्ताको गुनासो आयोगमा पनि आउन थालेको छ । उपत्यकामा हैजाका रोगी बढे भन्ने समाचार सार्वजनिक भएपछि लिमिटेडलाई पत्र लेखी प्रशोधन प्रक्रियामा ध्यान दिन भनिएको आयोगले जनाएको छ ।अनुगमनमा यन्त्र भेटिएन
काठमाडौंको बागमती र भक्तपुरको महादेव खोला स्रोतबाट संकलन हुने पानी प्रशोधन गर्ने सुन्दरीजल एवं बाँसबारी प्रशोधन केन्द्रमा पटक–पटक अनुगमन गर्दा कुनै पनि यन्त्र नपाइएको अध्यक्ष अधिकारीले बताए ।
निर्देशनालयका प्रमुख तिरेशप्रसाद खत्रीका अनुसार ०६८ मा एसियाली विकास बैंकको ऋण सहयोगमा उपत्यकाका पाँच स्थानमा पानी शुद्धीकरणका लागि ‘क्लोरिङ मेसिन’ जडान गरिएको थियो । ‘एसियाली विकास बैंकको एक करोड १५ लाख ऋण सहयोगमा भक्तपुरको बाँसबारी, ललितपुरका चापागाउँ र सुन्दरीघाट, काठमाडौंका सुन्दरीजल र बालाजुमा पानी शुद्धीकरणका लागि ‘डिस इन्फेक्सन युनिट’ निर्माण गरियो,’ उनले भने ।विद्युत्भार कटौतीले पानी संकलन कम
बालाजुमा विद्युत्भार कटौतीका कारण १५ दिनमा मात्र पानी वितरण हुने गरेको छ । पानी प्रशोधन केन्द्रमा विद्युत्को ‘डेडिकेटेड लाइन’को व्यवस्था नहुँदा पानी खेर जान्छ ।
बागमतीको पानी आधा सीधै सुन्दरीजल प्रशोधन केन्द्रमा ल्याइन्छ भने आधा जलविद्युत् केन्द्रमा विद्युत् निकालेपछि उपत्यकामा वितरणका लागि प्रशोधन केन्द्रमा ल्याइन्छ । ‘डेडिकेटेड लाइन’ को व्यवस्था गर्न सके हिउँदमा पनि चुहावट हुने पानी संकलन गरेर वितरण गर्न सकिन्छ । उपत्यकाका सबै संकलन केन्द्रको चुहावट रोक्न सके लाखौँ लिटर थप पानी उपभोक्तालाई वितरण गर्न सकिन्छ । लिमिटेडले उत्पादनको ४० प्रतिशत पानी चुहावट भएको तथ्यांक सार्वजनिक गर्ने गरेको छ । रासस
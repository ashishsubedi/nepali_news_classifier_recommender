
﻿जुरिच  । अनलाइनखबरका युरोप संयोजक बसन्त रानाभाट स्विजरल्याण्डमा सम्मानित भएका छन् ।  शनिबार जुरिचमा आयोजित एक समारोहबीच पत्रकार रानाभाट सम्मानित भएका हुन्। गैर आवासीय नेपाली संघका प्रमुख संरक्षक जीबा लामिछानेले सम्मानपत्र सहित दोसाल्ला ओढाएर रानाभाटलाई सम्मान गरे।
छोटो समयमा नै युरोपमा पत्रकारिता क्षेत्रबाट पुर्याएको योगदानको प्रशंसा गर्दै पत्रकार रानाभाटलाई सम्मान गरिएको हो। सम्मान पछि बोल्दै अनलाईनकर्मी रानाभाटले सम्मानबाट थप जिम्मेबारी बढेको बताए।
उनले भने,युरोपको ब्यस्त समयका बाबजुत पनि हामीले कलम चलाएका छौ,यस्ता किसिमका कार्यक्रमले कलम चलाउँन थप हौसला मिलेको छ। पत्रकार रानाभाटलाई गत महिना एनआरएनए स्पेनले पनि एक कार्यक्रम बीच सम्मान गरेको थियो।
सम्मान कार्यक्रममा प्रमुख अतिथिको रुपमा बोल्दै गैर आबासीय नेपाली संघका पुर्ब अध्यक्ष समेत रहेका लामिछानेले प्रबासको पत्रकारिताले एनआरएनएलाई धेरै ठुलो उचाईमा पुर्याएको भन्दै खुशी ब्यक्त गरे। उनले एनआरएनएको अभियानमा सुरुवात देखि नै,डायस्पोराबाट कलम चलाउँने पत्रकारले ठुलो गुन लगाएको भन्दै खुलेर प्रंशसा गरे।
विदेशबाट परोपकारी पत्रकारितालाई पनि निरन्तरता दिदै आएका अनलाईनकर्मी रानाभाटले कारागारमा रहेकी काभ्रे कि ७ बर्षिय बालिका कबिता तिमिल्सिनालाई स्कुल पठाउँन रेडियो कार्यक्रम मार्फत सहयोग जुटाएका थिए।
यस्तै कास्कीका मृगौला पिडित बल बहादुर गुरुङलाई आर्थिक सहयोग जुटाउँन एबम काभ्रेको सुस्तमनस्थिति केन्द्रमा भान्सा कोठा निर्माणको सहयोग अभियानमा पनि बिशेष भूमिका खेलेका थिए।
स्विजरल्याण्डबाट संचालित अनलाईन मिडीया नेपाल स्विस डटकमले आफ्नो छैटौ बार्षिकउत्सबमा नेपाल पत्रकार महासंघ बेलायत शाखाका अध्यक्ष चिरन शर्मालाई पनि सम्मान गरेको छ । यस्तै एनआरएनबाट, आईसीसी सदस्य एकराज गिरी,साहित्यको क्षेत्रबाट बेल्जियमका पंचम अधिकारी र अन्तराष्ट्रिय कलाकार समाज तथा स्बिजरल्याण्ड स्थित कलाकारहरुलाई पनि मिडियाले सम्मान गरेको थियो।
समारोहमा संघका उपाध्यक्ष कुमार पन्त, महासचिव डा। बद्रि के। सी,यूरोप संयोजक कुल आचार्य, उप -संयोजकहरु प्रेम गुरुङ, दावा शेर्पा, महिला संयोजक सपिला राजभण्डारी, उप-संयोजक रजनि प्रधान, पत्रकार महासंघ यूरोप शाखाका बरिष्ट उपाध्यक्ष ओम शर्मा,गोर्खा रेडियो यूकेका निर्देशक नरेन्द्र बस्नेत, अन्तराष्ट्रिय नेपाली कलाकार समाजका यूरोप संयोजक अर्जुन काफ्ले लगायत परिचित पत्रकार, साहित्यकार र कलाकर्मीहरुको बाक्लो उपस्थिति रहेको थियो।

﻿८ चैत, काठमाडौं । अपहरण मुद्दाका फरार प्रतिवादी सिन्धुपाल्चोकको ठूलोधादिङ गाविस-४ का ३५ वर्षीय कर्णबहादुर लामालाई प्रहरीले सोमबार पक्राउ गरेको छ । केन्द्रीय अनुसन्धान ब्यूरो महाराजगञ्जले काठमाडौं नारायणटारबाट लामालाई पक्राउ गरेको हो ।
काठमाडौं जिल्ला अदालतको आदेशले उनलाई कैद भुक्तानको लागि केन्द्रीय कारागार सुन्धारा पठाइएको छ ।
लामासमेत भएको अपहरण मुद्दामा पुनरावेदन अदालत पाटनको ०७० बैशाख ३१ गतेको फैसलाले ९ बर्ष कैद र ५० हजार रुपैयाँ जरीवाना हुने फैसला गरेको थियो । उक्त कैद तथा जरीवाना बेरुजु रही फरार रहेका लामालाई ब्यूरोले पक्राउ गरी फैसला कार्यान्वयनको लागि काठमाडौं जिल्ला अदालतमा पेश गरेको थियो ।
०६७ बैशाख २६ गते लामा समेतले शिवबहादुर खड्कालाई जग्गा बेचेको कमिसन र साथी आशिष लामाबाट थाङ्का खरिद गरेवापतको पैसा नदिएको निँहुमा काठमाडौं जोरपाटी-७ महांकालवारीस्थित सुवर्णकुमार धितालको भाडामा लिएको घरमा बोलाई उनले १३ दिनसम्म बन्धक बनाएका थिए ।

﻿काठमाडौंको गोंगबुबाट २०७२ पुस १९ गते पक्राउ परेकी सुहाना भन्ने भगवती केसीले ५ जनाभन्दा बढीलाई प्रेमको नाटक गर्दै नजिक तानिन् । अपहरण गरी रकम असुल्ने उनको धन्दा नै रहेछ । उनले कसैलाई आफू डाक्टर भएको परिचय दिइन् भने कतिपयलाई सशस्त्र प्रहरीको डीआइजीको छोरी भनेर बताइन् । उनलाई प्रहरीले ठगीको अभियोगमा पक्राउ गरेपछि मात्र सबै पोल खुल्यो ।
 
 नुवाकोटका जीवन तामाङले पनि आफू अमेरिकन आर्मी भन्दै बिहे गरी अमेरिका लैजाने प्रलोभनमा पारी ४० जनाभन्दा बढीलाई ठगी गरेको प्रहरी अनुसन्धानबाट खुल्न आएको छ । 
 
विदेशमा रहेका रूपन्देहीका रसिब धितालको बूढानीलकण्ठस्थित दुई रोपनी जग्गा नक्कली कागजपत्रका आधारमा झापा घर भई गोंगबु बस्ने सुमन श्रेष्ठ र बूढानिलकण्ठका कान्छा थापाले २ करोडभन्दा बढीमा विक्री गरे । उनीहरूलाई प्रहरीले गत असार १६ मा पक्राउ ग¥यो ।
 
काठमाडौं । यी काठमाडौंमा रहेर गरिएका ठगीका केही उदाहरण हुन् । अघिल्ला वर्षमा कसैले धम्क्याएको, हत्याको प्रयास गरेको, अपहरण गरी फिरौती मागेकोलगायतका उजुरी बढी पर्ने गरेपनि अहिले आर्थिक अपराध (ठगी) का उजुरी प्रहरीमा बढी पर्ने गरेको छ ।
महानगरीय प्रहरी परिसर काठमाडौंको तथ्यांकअनुसार साउनयता मात्र एक सय ४६ ओटा ठगीका मुद्दा दर्ता भएका छन् । काठमाडौं परिसरका प्रवक्ता एसपी प्रद्युन्न कार्कीले दैनिक १० ओटासम्म ठगीका उजुरी आएको जानकारी दिए । “दैनिक १० ओटासम्म ठगीका उजुरी आउँछन्,” उनले सोमवार बाह्रखरीसँग भने, “हामीले उजुरीलाई छानबिन गरी मुद्दा गर्ता गर्ने वा छलफल गराएर समस्या समाधान गराउने भन्नेमा पुग्छाै‌ ।”

उनका अनुसार अन्य अपराधभन्दा अहिले आर्थिक अपराध बढेको छ । “अन्य अपराधको तुलनामा आर्थिक अपराध बढेको छ,” उनले भने,“विभिन्न भेषमा आर्थिक अपराध गर्ने बढी भेटिएका छन् ।”
एसपी कार्कीका अनुसार प्रहरीमा आउने उजुरीमा चर्को ब्याजमा रकम लगाउने र नउठेमा बढी रकम लिएको भनी कागज गरी उजुरी गर्ने प्रवृत्ति बढेको देखिएको छ । तर यस्ता मुद्दालाई भने प्रहरीले खासै महत्व नदिने बताउँछ । “यस्ता प्रकारका मुद्दालाई हामीले बढी प्राथमिकता दिँदैनौं,” कार्कीले भने ।
प्रहरी परिसर काठमाडौंमा अहिले विभिन्न अभियोगमा थुनामा ७७ जनामध्ये १९ जना ठगीको अभियोगमा थुनामा राखिएका हुन् । अघिल्लो वर्षको तथ्यांक हेर्दा यो वर्ष आर्थिक अपराधका घटना बढेका छन् ।
प्रहरीले गत आर्थिक वर्षमा एक सय ५२ ओटा ठगीका मुद्दा दर्ता गरेको थियो भने, यो आर्थिक वर्षमा एक सय ४६ दर्ता भइसकेका छन् ।

﻿

पाल्पा । रामपुर–१३ कुमराङका सूर्यबहादुर रामजालीले सरकारी जागिर छाडेर व्यावसायिक बङ्गुरपालन गरिरहेका छन् ।
एघार वर्षसम्म नेपाली सेनामा कार्यरत रामजाली बीचमै जागिर छाडेर यस व्यवसायमा लागेपछि उनले अहिले जिल्लामै नमुना बङ्गुर फार्म व्यवसायीका रुपमा चिनिएका छन् । उनले रु २० लाखको लगानीमा फार्म सञ्चालन गरेका हुन् ।
धरान र पोखराबाट खरिद गरेर ल्याएका ल्यान्डरेस, ड्युरो, पाख्रीबास कालो बङ्गुर, चाइनिज मेसान र हेम्पसायर जातको बङ्गुर उनको फार्ममा रहेका छन् । “सरकारी जागिरले परिवारको गुजारा चलाउन निकै गाह्रो भएको हुँदा यस व्यवसायमा लागेको हुँ”, उनले भने ।
रामजालीको फार्ममा अहिले १५ वटा माऊ, दुईवटा पाठा र ४३ वटा बच्चा गरी ६० वटा बङ्गुर रहेका छन् । ३ वर्षदेखि उक्त व्यवसाय गर्दैआएका उनले वार्षिक  रु ७ लाखसम्म आम्दानी गरिरहेका छन् । १० रोपनी जग्गामा फार्म निर्माण गरेका रामजालीले करिब १५० सम्म बङ्गुर पाल्ने सोच बनाएका छन् । रासस


﻿संसदीय विकास समितिको टोली मधेशमा
राजविराज, ७ वैशाख । संसदीय विकास समितिका सभापति रविन्द्र अधिकारीले मधेशको मेरुदण्ड मानिने हुलाकी राजमार्ग निर्माण कार्यलाई विशेष प्राथमिकताका साथ काम अगाडि बढाईने प्रतिवद्धता व्यक्त गरेका छन् ।
हुलाकी राजमार्ग सम्बन्धि सोमवार राजविराजमा आयोजित राजनीतिक दल, बृद्धिजिवि, पत्रकार एवम् सरोकारवालाहरुसँगको अन्तरक्रिया कार्यक्रममा बोल्दै उनले यस्तो प्रतिवद्धता व्यक्त गरेका हुन् । हुलाकी राजमार्गको निर्माण हुन नसकेका कारण मधेशको विकास हुन नसकेको बताउँदै उनले भने ‘अब हामी अर्काको मुख ताकेर मात्र बस्दैनौं, हुलाकी राजमार्ग निर्माण हुनु मधेशका जनताको माग भएकोले आउने बजेटमा रकम विनियोजन गरिनेछ ।’
झापाबाट संसदीय विकास टोलीले हुलाकी राजमार्गको स्थलगत अवलोकन तथा अनुगमन गर्दै सप्तरी आइपुगेको जानकारी दिँदै उनले सडकको अवस्था कहालीलाग्दो रहेको सभापति अधिकारीले बताए । व्यापक अतिक्रमणका सडक साँगुरिएको, ठूला–ठूला खाल्टाहरु भएको तथा यातायातका साधनहरु चल्नसक्ने अवस्था नरहेको बताउँदै उनले भने ‘कर्णाली पछि अबको पहिलो प्राथमिकता हुलाकी सडक हुनेछ ।’
हुलाकी राजमार्गसँग जोडिने सहायक सडकहरुको निर्माण कार्यलाई समेत अगाडि बढाईने जानकारी दिँदै संसदीय विकास समितिका सभापति अधिकारीले अब बन्ने सडकमा तोकिएको मापदण्डमा कुनै पनि हालतमा सम्झौता नगरिने बताए । निर्माण हुने सडक कम्तिमा दुई लेन भन्दा कम नहुने भन्दै मुआब्जा दिएर भएपनि सरकार निर्माण कामलाई द्रुत गतिमा अगाडि बढाउने बताए ।
हुलाकी सडकमा पर्ने अधिकांश पुलहरुको काम सम्पन्न हुने समय समेत समाप्त हुन लागेको जानकारी दिँदै उनले भने ‘जुन हिसाब पुलहरुको काम हुनुपर्ने हो, त्यस्तो हुन सकेको छैन ।’ विगतमा भएका कमीकमजोरी एवम् ढिलासुस्ती अब नहुने भन्दै द्रुत गतिमा काम अगाडि बढ्ने विश्वास व्यक्त गरे । 
हुलाकी राजमार्ग आयोजनाका प्रमुख शैलेन्द्र त्रिपाठीले झापामा ७, मोरङ्ग १, सुनसरी १ र सप्तरीमा १९ ओटा समेत गरी २८ ओटा पुलहरु रहेकोमा अधिकांश पुलहरुको निर्माण कार्य अगाडि बढाईएको बताए । उक्त योजना अन्तर्गत झापामा ७ ओटा पुल मध्ये दुई ओटा पुलको ठेक्का सम्झौता भइसकेको तथा सप्तरीमा कुल १९ मध्ये ९ ओटा पुलको सम्झौता गत साउनमा भईसकेको तथा ३ ओटा पुलको सम्झौता माघमा सम्पन्न भईसकेको जानकारी दिए । सप्तरी अन्तर्गत महुली पुल १ र २, सोरबन पुल, झरना ब्रिज, नाला १ र २, खाँडो, बलान, कलिया १ र २, कजरा दहलगायतका नदीहरुमा पुलको निर्माण तिब्र गतिमा भइरहेका उनले बताए ।
कार्यक्रममा संसदीय विकास समितिका सांसद सदस्यहरु महेन्द्र यादव, रामअयोध्या प्रसाद यादव, रामकुमार भट्टराई, मो. जाकिर हुसेन लगायतले हुलाकी राजमार्ग निर्माणकालागि आफूहरुले कुनै कसर बाँकी नराख्ने प्रतिवद्धता व्यक्त गरे । अन्तरक्रिया कार्यक्रममा प्रमुख जिल्ला अधिकारी बलदेव भट्ट, नेकपा एमालेका जिल्ला अध्यक्ष गोबिन्द न्यौपाने, मधेशी जन अधिकार फोरम लोकतान्त्रिकका जिल्ला अध्यक्ष शैलेश कुमार चौधरी, नेपाली काँग्रेसका महाधिवेशन प्रतिनिधी रामदेव साह, २ नम्वर सभापति बद्री महात्मान, नेपाल पत्रकार महासंघ सप्तरीका पूर्व सभापति धीरेन्द्र प्रसाद साह, पत्रकार महासंघका केन्द्रीय पार्षद मनोहकुमार पोखरेल, मधेशी पत्रकार संघ सप्तरीका अध्यक्ष श्यामसुन्दर यादव, नेपाल सद्भावना पार्टीका जिल्ला अध्यक्ष सुबी यादवलगायतले सुझाव दिएका छन् ।


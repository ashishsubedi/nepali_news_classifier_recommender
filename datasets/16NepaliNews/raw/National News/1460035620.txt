
﻿विराटनगर । इन्धन कालोबजारी गर्दा पक्राउ परेका मजदुर धरौटीमा छुटेका छन् । विराटनगरको धिताल पेट्रोल पम्पबाट पक्राउ परेका मजदुर धरौटीमा छुटेका हुन् ।
मजदुरलाई तेल तस्करीमा प्रयोग गर्ने मालिक र सञ्चालक भने अझै फरार छन् । पक्राउ गर्न प्रहरीले चासो नदिएपछि तस्करीमा संलग्न पम्पका मालिक र सञ्चालक फरार छन् ।
नेपाल आयल निगम क्षेत्रिय डिपो नजिक रहेको धिताल पेट्रोल पम्पबाट डिजेल तस्करी गर्दै गर्दा चैत १ गते राती पक्राउ परेका ५ मजदुर जनही ५५ हजार धरौटी तिरेर छुटेका हुन् ।
ना ४ ख ४१४२ नम्बरको टयाङ्करसहित चालक सुनसरी छिटाहाका २४ वर्षीय जोगेन्द्र उराउ, सहचालक सुनसरी प्रकाशपुरका २२ वर्षीय भीमबहादुर माझीसहित धिताल पेट्रोल पप्पका कामदार सुनसरी बकलौरीका सीताराम चौधरी, विराटनगर– ५ का २८ वर्षीय बजारु चौधरी, मोरङको अमरदह–८ का ३७ वर्षीय रमेशप्रसाद अधिकारीलाई जिल्ला प्रशासन कार्यालय मोरङले कालोबजारी ऐन अन्तरगत चैत १८ गते जनही ५५ हजार धरौटीमा रिहा गरेको हो ।
तर पेट्रोल पम्पका मालिक सन्तोष धिताल र पम्प सञ्चालक मनिसकुमार मारु अझै फरार छन् । दुवैका नाममा प्रशासनले म्याद जारी गरेपनि अझै फेला पर्न नसकेको प्रहरीको भनाइ छ ।
जिल्ला प्रशासन कार्यालय मोरङले गत शुक्रवार धिताल र मारुका नाममा ३५ दिने म्याद जारी गरेको छ । जिल्ला प्रहरी कार्यालयले मुद्दाको फाइल प्रशासनमा बुझाएपछि प्रशासनले म्याद जारी गरेको हो ।
मोरङ प्रहरी प्रमुख प्रहरी उपरिक्षक सन्दिप भण्डारीले सात मध्ये दुई जना पक्राउ पर्न नसकेपछि मुद्दाको फाइल प्रशासनको बुझाएको जानकारी दिए ।
प्रशासन कार्यलयका अनुसार विराटनगर–४ बस्ने पम्प मालिक धिताल र विराटनगर–१२ बस्ने सञ्चालक मारुका नाममा म्याद जारी भएपनि अझै हाजिर भएका छैनन् ।
मोरङका सहायक प्रमुख जिल्ला अधिकारी देविबहादुर भण्डारीले पक्राउ परेकाहरुलाई धरौटीमा छाडिएको जानकारी दिए ।
तस्करीमा सात जनाको नाम बाहिर आएपनि ति मध्ये पाँच जनालाई पक्राउ गरी कालोबजारी ऐन अन्तरगत मुद्दा चलाइएको थियो । उनकाअनुसार पक्राउपछि पाँच जना मजदुर छुटेपनि अरु दुई जना मालिक भने फरार छन् ।
घटना भएको केहिदिन पम्प मालिक धिताल र सञ्चालक विराटनगरमै रहेपनि प्रहरीले उनीहरुलाई पक्राउ गर्न आनाकानी गरेको बताइएको छ । प्रहरीले पम्पका मालिक र सञ्चालक को हुन भनेर मिडियालाइ समेत जानकारी दिएको छैनन् । स्रोतका अनुसार मजदुरलाई पक्राउ गर्ने र मालिकलाई पक्राउ गर्न चासो नदिने प्रहरी प्रशासनको मालिक र सञ्चालकलाई थर्काउने नियतले अघि बढेको देखियो ।
स्रोतकाअनुसार धितालको पम्प मारुले सञ्चालन गरेपनि कुनै त्यस सम्बन्धि कुनै कागजात प्रहरीले भेटेको छैन । जिल्ला प्रशासन कार्यालयले पनि फरारह भएकाहरु बयान दिन उपस्थित नभएसम्म पम्पको सम्पूर्ण विवरण नआउने जनाएको छ ।
कालोबजारीका गर्दै गर्दा चैत १ गते पक्राउ परेका मजदुरलाई छाड्न माग गर्दै टयाङ्कर चालकले आन्दोलन गरेका थिए । चालकले अन्दोलन गरेका कारण पूर्व क्षेत्रमा केही दिन पेट्रालियम पदार्थको अभाव भएको थियो ।
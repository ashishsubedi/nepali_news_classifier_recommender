
﻿३ माघ, काठमाडौं । साल्ट ट्रेडिङ कर्पोरेशन लिमिटेडले भारतबाट चिनी किन्न गरेको प्रस्ताव एक वर्षदेखि अर्थ मन्त्रालयमा थन्किएको छ । साल्ट ट्रेडिङ कर्पोरेशनको गोदाममा चिनीको मौजदात सकिँदै गएपछि थोक विक्री बन्द गर्नुपरेको छ ।
अत्यावश्यक अवस्थामा प्रयोग गर्न र मूल्य नियन्त्रणका लागि भन्दै साल्ट ट्रेडिङले २० हजार टन चिनी किन्न वाणिज्य मन्त्रालयमा प्रस्ताव गरेको थियो । वाणिज्यले अघिल्लो वर्ष नै साल्ट ट्रेडिङको प्रस्तावलाई अर्थ मन्त्रालयमा पठाएको थियो । तर, अर्थ मन्त्रालयले अझै चिनी किन्न स्वीकृति नदिएको साल्ट ट्रेडिङका प्रवक्ता कुमारराज भण्डारीले अनलाइनखबरलाई बताए ।
थोक विक्री बन्द
साल्ट ट्रेडिङसँग अहिले ६ हजार टन मात्रै चिनी मौज्दात छ । थोक बिक्री सुरु गरेमा यो चिनी दुई दिनमै सकिने प्रवक्ता राजभण्डारीले बताए । ‘हामीसँग चिनी नभएपछि मूल्य आकासिन्छ भन्ने सबैलाई थाहा छ । तर, पनि हाहाकार नभएसम्म कसैले चासो दिँदैन,’ राजभण्डारीले भने ।
मौज्दात अन्तिम अवस्थामा पुगेकाले साल्ट ट्रेडिङले थोक विक्रेतालाई चिनी बेच्न बन्द गरेको छ । बजारमा साल्ट ट्रेडिङको चिनी आउन छाडेपछि चिनीको मूल्य निकै महंगिएको छ । अहिले बजारमा चिनीको मूल्य प्रतिकिलो ८० रुपैयाँमा पुगेको छ । साल्ट ट्रेडिङले खुद्रामा चिनी किलोको ६० रुपैयाँमा नै बेचिरहेको छ ।
नेपालमै किन्दा के हुन्छ ?
साल्ट ट्रेडिङले नेपालमा पचनी किन्न सकिए पनि मूल्य धेरै पर्ने भएकाले समस्या भएको बताएको छ । ‘मूल्य नियन्त्रण गर्न किनिने चिनी महंगो पर्‍यो भने खासै काम आउँदैन । अघिल्ला वर्षमा नेपालमा किन्दा भएको घाटाको रकम पनि सरकारले अझै दिएको छैन । त्यसैले भारतबाट ल्याउनुपर्ने भएको हो,’ प्रवक्ता राजभण्डारीले तर्क गरे ।
अर्थ मन्त्रालयले अघिल्ला वर्षहरुमा नेपालमा चिनी किन्दा भएको घाटा पूर्तिका लागि ५ करोड रुपैयाँ अझै साल्ट ट्रेडिङलाई दिएको छैन । खरिदका बेला नेपाली चिनी उद्योगीहरुले मिलेमतोमा बढी मूल्य राखेर टेन्डर पार्ने गरेको साल्ट ट्रेडिङको आरोप छ ।
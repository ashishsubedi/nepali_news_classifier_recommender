
﻿संविधानसभामा प्रमुख राजनीतिक दलहरुले निषेध गर्दै संविधानसभामा टेक्ने ठाउँ पनि नदिएको भन्दै संविधान निर्माण प्रक्रियाबाट बाहिरिएको राप्रपा नेपालले  प्रक्रियामा सहभागी हुन तीन दलबाट लिखित स्पष्टता माग गरेको छ। प्रधानमन्त्री निवास बालुवाटारमा बिहिबार बसेको प्रमुख तीन दलका शीर्ष नेतासँग संविधानसभाको चौथो ठूलो दल राप्रपा नेपालका अध्यक्ष कमल थापाको नेतृत्वमा गएको टोलीले संविधान निर्माण प्रक्रियामा सहभागी हुन यस्तो सर्त राखेको हो।
 
बैठकमा सहभागी राप्रपा नेपालका प्रमुख सचेतक दिलनाथ गिरीले आजको बैठकमा राप्रपा नेपालको मागलाई तीन दलका नेताले  सकारात्मक रुपमा लिएको बताए। &#39;हामीले विधि र प्रक्रियाबाट संविधान जारी गर्ने कुरामा आफ्नो दल बाधक नहुने प्रतिबद्धताका बाबजूद ठूला दलले निषेधको नितिलाई निरन्तरता दिदा संविधानसभामा टेक्ने ठाउ समेत नदिएको कारण बाहिरिनु परेको जानकारी गरायौं,&#39; गिरीले भने।
 
गिरीका अनुसार राप्रपा नेताले तीनदलसँग संविधानसभाबाट संविधान जारी गर्ने प्रक्रियामा सहभागीता हुनसक्ने वातावरणसहित संविधान जारी भएपछि उत्पन्न हुनसक्ने राजनीतिक जटिलताको सम्बोधन गर्ने विषयमा तीनदलको तर्फबाट स्पष्ट मार्गचित्र माग गरेको थियो। जवाफमा तीन दलका नेताहरुले राप्रपा नेपालको मागलाई सकारात्मक रुपमा लिदै त्यसबारे चाँडै नै जानकारी गराउने बताएका थिए। &#39;यदि उहाँहरुले हामीलाई आज वा भोलिभित्रै त्यस्तो लिखित आधारहरु दिएमा राप्रपा नेपाल संविधान निर्माण प्रक्रियामा सहभागी हुन सक्छ&#39; गिरीले भने। 

 


﻿काठमाडौँ - संविधान निर्माणमा देखिएको विवादित विषयमा समान धारणा बनाउने उद्देश्यका साथ आज साँझ  नेकपा(एमाले) र एकीकृत नेकपा(माओवादी)को बैठक बसे पनि सहमति हुन सकेन । शान्ति कोषको सचिवालयमा बसेको बैठकमा संविधान निर्माणमा प्रमुख विवादित विषय शासकीय स्वरुप, राज्य पुनःसंरचना तथा न्याय र निर्वाचन प्रणालीका विषयमा छलफल भए पनि समान धारणा बन्न नसके पनि बैठक सकारात्मक दिशातिर केन्द्रित रहेको बताइएको छ । बैठकपछि एमाओवादीका अध्यक्ष पुष्पकमल दाहालले संविधान निर्माणमा क्रममा देखिएका प्रमुख विवादित विषयमा गम्भीर छलफल भएको जानकारी दिँदै पुनः दुई दलबीच औपचारिक अनौपचारिक संवाद गरिने सहमति भएको जानकारी दिनुभयो । 

विवादित विषयमा सहमति खोज्ने समय थोरै मात्र बाँकी रहेको सन्दर्भमा दुर्ई दलबीचको संवाद महत्वपूर्ण भएको उहाँको भनाइ थियो । संविधानसभाले यही कात्तिक १५ गतेसम्म विवादित विषयमा सहमति जुटाउने समयसीमा दिएको छ । यस्तै एमालेका उपाध्यक्ष वामदेव गौतमले राज्य पुनःसंरचनाका विषयमा दुई दलबीच संवाद भएको जानकारी दिँदै आफ्ना पार्टीका तर्फबाट कमभन्दा कम प्रदेश बनाउनुपर्नेमा जोड दिइएको बताउनुभयो । मुलुकले धान्ने र सबैले मान्ने गरी राज्य पुनःसंरचना गर्नुपर्ने र सबै जातजातिको भावनालाई समावेश गर्नुपर्ने धारणा राखिएको उहाँको भनाइ थियो । 

छलफलमा एमालेका तर्फबाट उत्तर दक्षिण जोडिने गरी थोरैभन्दा थोरै प्रदेश बनाउनुपर्नेमा जोड दिइएको थियो भने एमाओवादीले सहमतिका लागि आफूहरु आठ प्रदेशसम्म आउन सक्ने र पहिचानलाई विशेष ख्याल गर्नुपर्ने धारणा राखेको थियो । बैठकमा एमालेका तर्फबाट अध्यक्ष केपी शर्मा ओली, उपाध्यक्ष गौतम र नेता माधवकुमार नेपाल तथा एमाओवादीतर्फबाट अध्यक्ष दाहाल, उपाध्यक्ष नारायणकाजी श्रेष्ठ र वरिष्ठ नेता बाबुराम भट्टराई सहभागी हुनुहुन्थ्यो । रासस


﻿
२१ माघ, काठमाडौं । प्रधानमन्त्री केपी शर्मा ओलीले छिमेकी मुलुक भारतको भ्रमण गर्ने निकै हतारो गरेपनि मिति अझै टुङ्गो लागेको छैन ।
प्रधानमन्त्री ओली फागुन ७ गते भारत जाने तयारीमा छन् । यद्यपि फागुन ७ प्रजातन्त्र दिवस परेकाले एक दुई दिन अघि-पछि हुन सक्ने एमाले स्रोतले बताएको छ ।
भारतले भने अर्थमन्त्री विष्णु पचौडेलको भारत भ्रमणपछि प्रधानमन्त्री ओलीको भारत भ्रमणबारे ठोस छलफल हुने बताएको छ । अर्थमन्त्री विष्णु पौडेल आइतबार दुई दिने दिल्ली भ्रमणमा जाँदैछन् ।
भारतीय विदेश मन्त्रालयका प्रवक्ता विकास स्वरुपले नेपालका प्रधानमन्त्रीको भारत भ्रमणको प्रस्ताव आएको बताए ।तर, भ्रमण पक्का भइनसकेको भन्दै उनले भने-अर्थमन्त्री विष्णु पौडेलले फेब्रअरी ७ र ८ मा भारत भ्रमण गर्नुहुन्छ र परराष्ट्र र वित्तमन्त्रीसँग भेट्ने कार्यक्रम छ । हामीलाई आशा छ, यो भ्रमणपछि प्रधानमन्त्रीको भ्रमणबारे मितिबारे ठोस छलफल हुनेछ ।’
‘मधेसको मुद्दा बाँकी छ’
विदेश मन्त्रालयका प्रवक्ताको यो अभिव्यक्तिले के बुझिन्छ भने भारतले अझै ओलीलाई स्वागत गर्ने निर्णय लिइसकेको छैन । नियमित पत्रकार सम्मेलनमा विदेश मन्त्रालयका प्रवक्तालाई नेपालबारे अपडेट के छ भनेर अर्को प्रश्न सोधिएको थियो ।

पौडेलको भारत भ्रमणमा दिल्लीले ठोस कार्ययोजनाको अपेक्षा गरेको छ । खासगरी राष्ट्रिय सभाको प्रतिनिधित्व र सीमांकनका सन्दर्भमा मधेसलाई सम्बोधन होस् भन्ने दिल्ली चाहन्छ ।

यो प्रश्नमा प्रवक्ता स्वरुपले प्रधानमन्त्री केपी शर्मा ओलीको सार्वजनिक अडानको जवाफ दिने दिने कोसिस गरे । समयअघि ओलीले नाकाबन्दी नखुली भारत नजाने बताएका थिए ।
अघिल्लो पत्रकार सम्मेलनमा ओलीको सर्तबारे प्रश्न आउँदा स्वरुपले त्यस्तो अडानबारे जानकारी नभएको बताएका उनले यसपटक भने ‘भारतले कुनै नाकाबन्दी गरेको छैन’ भन्दै घुमाउरो शैलीमा जवाफ दिए । वीरगञ्ज नाका नेपाली प्रदर्शनकारीकै कारण बन्द भएको र अन्य नाकाबाट दैनिक १३ सय गाडी गइरहेको उनले बताए ।
साथै उनले मधेसका मुद्दा अझै सम्बोधन गर्न बाँकी छन् भन्ने सन्देश दिएका छन् । हालै भएको संविधान संशोधनको भारतले स्वागत गरेको भन्दै उनले भने-मधेसको बाँकी मुद्दाको सम्वोधन वार्ता र सम्वादबाट होस् ।’
के चाहन्छ भारत ?
संविधान संसोधनपछि नाकाबन्दी खुल्ने बुझाईमा बिलम्ब हुनुमा भारतले अझै प्रधानमन्त्री ओलीबाट आश्वस्त हुन सकिने वचन नपाएको जस्तो देखिन्छ । उपप्रधान एवं परराष्ट्रमन्त्री कमल थापालाई उनकै प्रधानमन्त्री केपी शर्मा ओलीको विश्वास नभएको दिल्लीको बुझाइ छ ।
थापाको दिल्ली भ्रमणका क्रममा बनेको चारबुँदे रोडम्याप कार्यान्वयन नभएपछि भारतले यो पटक विष्णु पौडेललाई रोजेको छ, जो प्रधानमन्त्री ओलीका विश्वास पात्र हुन् ।
चारबुँदे रोडम्याप असफल जस्तै भएपछि मधेस समस्या समाधानबारे अर्को रोडम्याप आएको छैन । स्रोतहरुका अनुसार अर्थमन्त्री पौडेलको भारत भ्रमणमा दिल्लीले ठोस कार्ययोजनाको अपेक्षा गरेको छ । खासगरी राष्ट्रिय सभाको प्रतिनिधित्व र सीमांकनका सन्दर्भमा मधेसलाई सम्बोधन होस् भन्ने दिल्ली चाहन्छ ।
राजनीतिक संयन्त्र बनाएर तीन महिनाभित्र सीमांकन विवाद टुंग्याउने प्रस्तावमा मधेसी मोर्चा पनि सहमत छ । तर, संयन्त्रको कार्यविधिमा सहमति जुट्न सकेको छैन ।
मधेसी मोर्चाले प्रत्येक प्रदेशलाई न्यूनतम ५ सिट राखेर बाँकी जनसंख्याका आधारमा राष्ट्रिय सभा सदस्य चुन्नु पर्ने प्रस्ताव राखेको छ । यसमा कार्यदलस्तरको वार्ता सहमति नजिक पुगेको थियो । तर, शीर्ष स्तरमा सहमति हुन सकेन ।
स्रोतहरुका अनुसार दिल्लीले अर्थमन्त्रीको भ्रमणका क्रममा यसलाई कसरी सम्बोधन गर्ने भन्ने रोडम्यापको अपेक्षा गरेको छ ।
यदि यसबारे कुनै समझदारी नभए ओलीको भ्रमण ढिलो समेत हुन सक्ने स्रोतहरु दाबी गर्छन् ।

﻿राम ओली । दोलखा । विनासकारी भूकम्पको वर्षदिन वित्दा पनि दोलखामा पुनर्निर्माण प्रक्रिया सुरू हुन सकेको छैन । भूकम्पपछि जस्ताको टहरो र त्रिपालको ओत लागेर बसेका पीडितहरू सरकारले घर बनाइदिन्छ की भन्ने आशमा छन् । तर, वर्ष दिन वित्दा पनि सरकारले दिने भनेको आवास अनुदान नपाएपछि उनीहरू निराश बन्न पुगेका हुन् ।

सरकारले घर बनाउन अनुदान उपलब्ध नगराउँदा आफूहरू बारीको पाटामा नै बस्नु परेको सुन्द्रावतिकी बुद्धिमाया थामीले बताइन् । ५० वर्षीय थामी अहिले जस्ताको टहरोमा छिन् । भूकम्पबाट घरबास गुमाएकी थामी सरकारले सहयोग नगर्ने हो भने घर बनाउन नसक्ने बताउँछिन् । भन्छिन्, “आफूसँग पैसा छैन सरकारले सहयोग नगरे त कसरी घर बनाउनु ?”
त्यही ठाउँकी सविता थामीले पनि घर बनाउन सकेकी छैनन् । “भूकम्पले भएको घर चर्काइहाल्यो, भत्काएर बनाउनुपर्नेछ”, बाह्रखरीसँग दुःखेसो पोखिन्, “सरकारले सहयोग नगरी बनाउन सक्ने अवस्था छैन ।”

बाली थन्क्याउने बेला भइसक्यो । घर नभएकाले उत्पादन भएको अन्नपात समेत राख्ने ठाउँ छैन । अहिले पनि चिसो भुइमै अन्न राख्नुपर्ने भएको छ ।
बर्षा पनि सुरू हुने समय आइसक्यो । अहिलेसम्म घर बनाउने कुनै छाँटकाँट समेत नभएको उनीहरू बताउँछन् । तर, सकारको काम गराइले यो बर्षा पनि बारीको पाटामा नै बिताउनु पर्ने होकी भन्ने चिन्ताले आफूहरूलाई सताइरहेको भन्दै सविता भन्छिन्, “सरकारले बर्षा लाग्नु अगावै पीडितहरूलाई बसोबासको व्यवस्था मिलाउनु पर्छ ।”

सोही ठाउँमा बुद्धबिर थामीको पीडा पनि उस्तै छ । उनले पनि घर बनाउन सकेका छैनन् । भूकम्पले खण्डहर बनाएका घर अगाडि भेटिएका उनले पनि दुःखेसो पोखे, “भूकम्पले घर पनि लग्यो, हाम्रो त जग्गा पनि भासिएको छ । घर कता बनाउने, कसरी बनाउने कुनै टुंगो छैन ।”
सुन्द्रावतिमात्रै होइन दोलखाका अधिकांश गाविसमा पुनर्निर्माणको काम सुरू हुन सकेको छैन । जिल्लामा पुनर्निर्माणको छुट्टै कार्यालय रहेको र उसले काम गरिरहेको बताउँछन् दोलखाका सहायक प्रमुख जिल्ला अधिकारी औलाखबहादुर आले । उनका अनुसार लादुक र लामिडाँडा गाविसका पीडितहरूसँग आवास अनुदानका लागि सम्झौता भए पनि बाँकी गाविसका पीडितहरूसँग सम्झौता हुन सकेको छैन ।

“अहिले केही समय रोकिएको छ”, उनले बाह्रखरीसँग भने, “काम गर्ने मानिसहरूको अभावले रोकिएको हुन सक्छ । केही दिनमा नै सुरू हुने हामीले बुझेका छौं ।
जिल्लामा पुनर्निर्माणको काम सुरू नहुँदा पीडितहरूलाई समस्या परेको स्वीकार्दै उनले भने, “जिल्लाका अधिकांश घरहरू भत्किएका छन्, पुनर्निर्माण नहुँदा उनीहरूलाई समस्या परेको छ ।” पीडितहरूको समस्यालाई मध्यनजर गरी आवास अनुदान प्रक्रिया सुरू गर्नु पर्ने उनको राय छ ।
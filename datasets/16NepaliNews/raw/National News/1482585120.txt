
﻿
९, पुस, बिराटनगर । डडेलधुराकी २३ बर्षीया सरस्वती भट्टराईका लागि राष्ट्रिय खेलकुद पहिलो अनुभव होइन । यसअघि धनगढीमै भएको छैटौं राष्ट्रिय खेलकुदमा पनि उनी सहभागी भइसकेकी थिइन् ।
तर, त्यतिबेला उनले नेपाली खेलकुदमा सबैभन्दा कमजोर मानिने सुदूरपश्चिमाञ्चलबाट प्रतिनिधित्व गरेकी थिइन् । अहिले भने उनी प्रतियोगिताको सबैभन्दा बलियो टोलीमध्येको एक नेपाल आर्मीको प्रतिनिधित्व गर्छिन् । र, उनी सातौं राष्ट्रिय खेलकुदमा पहिलो स्वर्ण जित्ने महिला खेलाडी बन्न सफल भएकी छिन् ।
विसं. ०६८ सालको फागुनमा भएको छैटौं राष्ट्रिय खेलकुदमा सहभागी भएको १५ सय मिटर र ५ हजार मिटर दौडमध्ये १५ सय मा चौथो स्थान हासिल गरेकी उनले ५ हजार मिटरमा भने बीचैमा दौड छाडेकी थिइन् ।
‘दौडिने हो भन्ने थाहा थियो, नियमहरु थाहा थिएन, मेडल नआउने निश्चित भएपछि बीचैमा छोडिदिएँ । भट्टराईले पुरानो कुरा सम्झिइन् ।’
त्यसको पाँच वर्षपछि सातौं राष्ट्रिय खेलकुदमा महिला खेलाडीतर्फ पहिलो स्वर्ण जित्ने पहिलो महिला खेलाडी बनिन् सरस्वती । उनले शनिबार एथ्लेटिक्सको १५ सय मिटर दौडमा अन्य १२ प्रतिस्पर्धीलाई निक्कै पछि पार्दै स्वर्ण जितेकी हुन् ।
सरस्वतीले आइतबार ८ सय मिटरको अर्को इभेन्टमा पनि प्रतिस्पर्धा गर्नेछिन् ।
सेनामा भर्ना भएपछि बाटो बदलियो
छैटौं राष्ट्रिय खेलकुदमा सहभागी भएपछि सरस्वतीले डडेलधुरा फर्किएर घरमै खेती किसानीको काम गर्न थालेकी थिइन् । लगभग खेल गतिविधिमा उनको शून्य सहभागिता थियो ।
तर, ०७० सालमा उनी नेपाली सेनामा डडेलधुराबाटै छनोट भएपछि उनको खेल जीवनले ‘युटर्न’ लियो । ‘आर्मीमा छनोट भएपछि त्रिशुलीमा भएकाृ तालिमका क्रममा हुने दौडहरुमा म सधैं उत्कृष्ट हुन्थेँ ।’ उनले भनिन्, ‘त्यसपछि राजेन्द्र भण्डारी लगायतका गुरुहरुले त्रिशुली नै पुगेेर मलाई छनौट गर्नुभयो ।’
आर्मीको सुविधा र अवसरसँगै उनको खेलको स्तर बढ्न थाल्यो । गत वर्षको ४० औं एथ्लेटिक्स प्रतियोगितामा उनले यही स्पर्धामा स्वर्ण जितेकी थिइन् । १५ सय दौडमा उनको करिअरको दोस्रो स्वर्ण हो ।
बितेको १ वर्ष उनको करिअरको सबैभन्दा उर्वर समय बनेर आयो । थाइल्याण्डमा भएको थाई ओपन च्याम्पियनसीपमा उनले दुई इभेन्टमा रजत पदक जितिन् भने त्यसै वर्ष भारतमा भएको साग गेम्समा पनि नेपालको प्रतिनिधित्व गरिन् ।
एकपछि अर्को उत्कृष्ट प्रदर्शनसँगै उनले विश्व खेलकुदको सबैभन्दा ठूलो प्रतियोगिता ओलम्पिकमा सहभागी हुँदै ब्राजिल जाने अवसर पाइन् ।
यस्तै प्रदर्शनको परिणामस्वरुप उनले गत चैतमा आर्मीमा बढुवा समेत पाइन् ।
सुदुरपश्चिमलाई अगाडि आउन अपील

विभागीय टोलीमा प्रवेश पाएपछि आफ्नो खेलस्तरमा निक्कै सुधार भएको बताउने सरस्वतीले सुदूपश्चिमका खेलाडीहरुलाई विभागीय टिममा आउन अपील गरेकी छिन् ।
‘तपाई खेलप्रति प्रतिवद्ध हुनुहुन्छ र राम्रो गर्न चाहनुहुन्छ भने नेपाल आर्मीमा भर्ना हुनुस्, अन्यथा सुदूरपश्चिममै घाँस दाउरामा जीवन बिताउनुको बिकल्प हुँदैन ।’ सरस्वतीले अनलाइनखबरमार्फत भनिन् ।
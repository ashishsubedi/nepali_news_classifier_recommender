
﻿भक्तपुर, जेठ १५   नेकपा एमाले र एकीकृत माओवादीका शीर्ष नेताबीच शुक्रबार बालकोट स्थित एमाले अध्यक्ष केपी शर्मा ओलीको निवासमा भेटवार्ता भएको छ । ओली निवासमा एमालेका तर्फबाट पार्टी अध्यक्ष ओली, पूर्व प्रधानमन्त्री एवं एमालेका वरिष्ठ नेता माधवकुमार नेपाल र उपाध्यक्ष विद्यादेवी भण्डारी र एमाओवादीका तर्फबाट अध्यक्ष पुष्पकमल दाहाल प्रचण्ड र उपाध्यक्ष डा. बाबुराम भट्टराईबीच भेटवार्ता भएको हो ।

झण्डै एक घण्टा दुई दलका शीर्ष नेताबीच भेटवार्ता भएको एमाले अध्यक्ष ओलीका स्वकीय सचिव रमेश आचार्यले जानकारी दिनुभयो । भेटवार्तामा मुख्यगरी एमालेका अध्यक्ष ओलीको नेतृत्वमा राष्ट्रिय सरकार गठन गर्नेबारेमा विशेष छलफल भएको जनाइएको छ । दुईदलका नेताबीच भूकम्प पीडितलाई वितरण गरेको राहत, पुनःनिर्माण र व्यवस्थापनका विषयलाई मजबुद बनाउनेबारेमा समेत छलफल भएको थियो ।


﻿वीरगञ्ज, २७ माघ । मधेसका चर्चित एवं क्रियाशिल अधिकारकर्मीद्वव रीता साह र रुपा झाले मधेस आन्दोलनमा सक्रिय भुमिका निर्वाह गरेका वीरगञ्जका युवा नेताहरुसँग भेंटघाट गरेका छन् ।
बुधवार होटल हिरा प्लाजामा आयोजित भेंटघाट कार्यक्रमको मुख्य बिषय जारी मधेस आन्दोलनलाई तपाई कसरी लिनुभएको छ, आन्दोलनमा युवा र महिलाको भुमिका र आन्दोलनमा राज्यले गरेको व्यवहार बिषयमा छलफल मुख्य रुपमा केन्द्रित रहेको थियो । अधिकारकर्मीद्वव साह र झाले मधेसको अधिकांश जिल्लाहरु भ्रमण एवं स्थलगत अवलोकन गर्दै उनीहरु वीरगञ्ज आईपुगेका हुन । छलफल कार्यक्रममा नेपाल सदभावना पार्टीका महासचिव शिव पटेलले राज्यले जहिले पनि मधेसीहरुलाई अधिकार र पहिचान बाट बंचित गरेको हुनाले देशमा अस्थितरता उत्पन्न भएको बताए । जारी मधेस आन्दोलनमा केन्द्रीय नेतृत्वको तालमेलको कमी र ठोस योजनासँगै निषेधको राजनितीले गर्दा मधेसीहरुले पाएको उपलब्धि पनि गुम्ने खतरा रहेको बताए ।
छलफलमा आफनो धारणा राख्दै संघीय समावेसी मधेसी युवा गठबन्धन पर्साका संयोजक ईश्वर यादवले मधेस आन्दोलन सफल पार्नका लागि मधेसमा क्रियाशिल मधेसवादी पार्टीहरु एक मोर्चा बनाउन अपरिहार्य रहेको बताउदै आन्दोलनको दौरानमा ठुला पार्टीका नेताहरुले मधेसवादी दलका नेताहरुलाई बदनाम गर्नुको साथै आन्दोलन तुहाउने काम मात्र गरेको बताए । राष्ट्रिय मधेस समाजवादी पार्टी पर्साका सचिव धर्मेन्द्र पटेलले आन्दोलन सफल पार्नका लागि व्यक्तिगत ईगो त्याग गरी अब मधेसमा महागठबन्धनको आवश्यकता रहेको बताए ।
मधेस आन्दोलनकारी समिती वीरगंजका संयोजक बिनेश पटेलले निषेधको राजनितीलाई अन्त्य गरी मधेस आन्दोलन सफल पार्नका लागि मधेसी मोर्चा ,गठबन्धन र मधेस आन्दोलनमा सक्रिय संगठनहरुको बृहत मोर्चा नबनाए सम्म जारी मधेस आन्दोलन सफल नहुने बताएका थिए । छलफल कार्यक्रममा तराई मधेस राष्ट्रिय अभियान पर्साका संयोजक प्रमोद सिंह, युवा गठबन्धनका नेताहरु ओमप्रकास सर्राफ,असरफ अली,रमेश सहनी,कौशल यादव, मुना सोनी, मधेस आन्दोलनकारी समितीका नेताहरु अनिल गुप्ता, धुरेन्द्र पटेल, संजय पटेल, धन्नजीव मिश्रा, बिष्णु पटेल, सदभावना पार्टी पर्सा जिल्ला सदस्य किशोरी कलवार लगायतकाले जारी मधेस आन्दोलनबारे आ–आफनो धारणा राखे ।

﻿२७ मंसिर, काठमाडौं । नीर्जिवन बीमा कम्पनीबाट भूकम्प प्रभावितले अझै ४ अर्ब २० करोड रुपैयाँ पाउन बाँकी रहेको छ । बीमा समितिले प्रस्तुत गरेको मंसिर १५ गतेसम्मको विवरण अनुसार कम्पनीहरुले दाबी लाग्ने रकमको औसतमा ६३ प्रतिशत मात्र भुक्तानी दिएको देखिन्छ । पेश्की रकम समेत जोड्दा भने यो ७५ प्रतिशतबराबर पुग्ने देखिन्छ ।
कम्पनीहरुमा १६ अर्ब ५७ करोड रुपैयाँ लाग्ने दाबी परेकोमा १० अर्ब ५७ करोड रुपैयाँ भुक्तान गरेका हुन् भने १ अर्ब ७९ करोड रुपैयाँ पेश्की दिएका छन् ।
‘हामीले सर्भे रिपोर्ट दिन खासै बाँकी छैन, यो कुलमा शून्य दशमलव ५ प्रतिशत मात्र होला, भोटेकोशी जलविद्युत् लगायतका केहीको अध्ययनमा ढिलाई भएको हो,’ सर्भेयर संघका अध्यक्ष सूर्य जोशीले भने ।
बीमा समितिको तथ्यांक अनुसार १६ हजार क्षतीमा मात्रै ७ सय ९० वटाको सर्भे रिपोर्ट प्राप्त हुन बाँकी छ । केही व्यक्तिगत आवास र डेभलपरहरुबाट निर्माण गरिएका हाउजिङहरुमा पनि प्रक्रियागत ढिलाई हुन पुगेको उनले जानकारी दिए ।
सबैभन्दा धेरै भुक्तान लुम्बिनीबाट
भुक्तान भएको रकमको प्रतिशतलाई आधार मान्ने हो भने लुम्बिनी जनरल इन्स्योरेन्सले सबैभन्दा धेरै ९२ प्रतिशत भुक्तान गरिसकेको छ । युनाइटेड इन्स्योरेन्स र एनएलजी इन्स्योरेन्सले भने ५७ प्रतिशतको हाराहारीमा मात्रै भुक्तानी गरेका छन् । पेश्की रकम घटाउँदा प्रतिशतको आधारमा फर्छ्योट भएको दाबी अझै कम देखिन्छ ।
१० अर्ब दाबी भुक्तानी हुँदा कम्पनीहरुले पुनर्बीमा कम्पनीबाट ६ अर्ब ३४ करोड रुपैयाँ प्राप्त गरेका छन् । कम्पनीले पुनर्बीमा गरेर आफ्नो जोखिम र दायित्व अर्को संस्थामा हस्तान्तरण गर्छ ।
पुनर्बीमा गरेकै कारण कम्पनीहरुले सहजसँग भुक्तानी दिन सकिरहेका छन् भने कम्पनीलाई पनि ठूलो आर्थिक भार नपरेको देखिन्छ ।
कम्पनीहरुले ७० प्रतिशतसम्म दायित्व पुनर्बीमा कम्पनीमा सारेको पाइन्छ । हालसम्म अन्तिम भुक्तान भएको रकम र पुनर्बीमाबाट प्राप्त रकमको आधारमा भने कम्पनीले ६० प्रतिशत रकम पुनर्बीमा कम्पनीबाट पाएको देखिन्छ ।
दि ओरियण्टल इन्स्योरेन्स, नेशनल इन्स्योरेन्सले भने पुनर्बीमा कम्पनीबाट रकम प्राप्त गरेका छैनन् । अन्तरािष्ट्रय स्तरमा रहेका कम्पनीहरुको शाखाको रुपमा सञ्चालनमा रहेका यी संस्थाले दायित्व आफै बहन गरेको देखिन्छ ।
बीमा कम्पनीहरुमा परेको दाबी, भुक्तानीको अवस्था लगायत (रु.लाखमा)


 
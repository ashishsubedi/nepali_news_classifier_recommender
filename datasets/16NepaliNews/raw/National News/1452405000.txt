
﻿
२६ पुस, काठमाडौं । काठमाठौं उपत्यकालाई ‘स्वायत्त उपत्यका मेट्रो क्षेत्र’को रुपमा विकास गरिने भएको छ । काठमाडौं भक्तपुर र ललितपुरका महानगर र उपमहानगरसहित २२ वटा नगरपालिकाहरुले उपत्यकालाई मेट्रो सिटीका रुपमा विकास गर्ने अवधारणाको जन्म दिएका हुन् ।
काठमाडौंको गोदावरीमा दुई दिनसम्म चलेको कार्यशालामा संघीय नेपालको राजधानी समेत रहेको काठमाडौं क्षेत्रलाई एकीकत विकास गर्न उपत्यका मेट्रो क्षेत्रको परिकल्पना अनुरुप काम थाल्न सबै सरोकारवाला सहमत भएका छन् ।
त्यसका लागि काठमाडौं उपत्यकाका सबै नगरपालिकाहरुबीच तत्काल सहकार्य सुरु गरी विकासमै पनि साझा योजनाहरु तयार गर्ने सहमति बनेको छ । उपत्यकाका सबै नगरपालिकाले संयुक्तरुपमा जारी गरेको १० बुँदे घोषणापत्रमा काठमाडौंलाई समृद्ध मेट्रो सिटीका रुपमा विकास गर्ने अवधारणालाई अघि सारेको छ ।
काठमाडौंभित्रका नगरहरु बीचका अभ्यासहरुको आदान-प्रदान, क्षमता विकास, प्रविधि हस्तान्तरण र विकासका काममा साझेदारी गर्दै अघि बढ्ने प्रतिवद्धता घोषणपत्रमा जनाइएको छ ।
अब सबै नगरहरुले साझा यातायात र सञ्चार, विपद् व्यवस्थापन, फोहरमैला व्यवस्थापन, राजश्व परिचालन, संयुक्त लगानी र सेवा प्रवाह, पर्यटन विकास, स्थानीय न्याय र शान्तिसुरक्षा, ग्रामीण तथा शहरी विकासमा सहकार्य थाल्ने भएका छन् ।
यसका लागि थप स्रोत व्यवस्थापन गर्न आगामी नगरपरिषदहरुमा प्रस्ताव अघि बढाउने प्रतिवद्धता कार्यशालमा जनाइएको छ ।
काठमाडौंको एकीकृत विकासका लागि भएका अध्ययनका आधारमा तीनवटै जिल्ला विकास समिति, काठमाडौं महानगरपालिका र सबै नगरहरुको सहभागितामा संयुक्त समिति गठन गरी अघि बढ्ने र त्यसमार्फत योजना निर्धारण तथा स्रोत व्यवस्थापन गरेर काम गर्न पनि सहमति जुटेको छ ।
अब उपत्यकाभित्रका समान प्रकृतिका कार्यलाई एकीकृत रुपमासञ्चालन तथा व्यवस्थापन गर्न नीतिगत निर्णय, कार्यप्रणाली, कार्यविधि र कार्यस्थलतहमा एकरुपता कायम गर्न सबै तयार भएका छन् ।
सहकार्यमार्फत नागरिकलाई प्रभावकारी र गुणस्तरीय सेवा प्रवाह गर्न प्रतिबद्ध रहने प्रविद्धता घोषणापत्रमा उल्लेख छ ।
उपत्यकाको ऐतिहासिक, सांस्कृतिक पहिचानलाई कायम राख्दै आधुनिक, प्रविधिमैत्री, लैङ्गिकमैत्री, सुरक्षित, शान्त, स्वच्छ, सफा र पर्यटकीय गन्तव्यका रुपमा विकास गर्ने समझदारी पनि भएको छ ।
त्यसका लागि राजनीतिक, कानुनी तथा व्यवस्थापकीय प्रवन्ध गर्नका सम्बद्ध अन्य निकाय तथा सरोकारवालालाई अनुरोध गरिएको छ ।
घोषणापत्रले गरी काठमाडौ उपत्यकाको एकीकृत विकासको आवश्यकता पूरा गर्न यथाशक्य छिटो महानगरपालिका ऐन जारी गर्न माग पनि गरेको छ ।
उपत्यकाको वातावरण संरक्षणमा एकीकृत प्रयास गर्दै सार्वजनिक, निजी, साझेदारी अवधारणाअनुरुप दिगो शहरी विकासका एकीकृत कार्यक्रमहरु सञ्चालन गर्न सबै नगरपालिका सहमत भएका छन् ।
सूचना प्रविधिको प्रयोग विकास गर्दै छिटो, छरितो, प्रभावकारी र कम खर्चिलो, सेवाग्राहीमैत्री कार्य प्रणाली विकास गर्न सबै नगरपालिकाले साझा प्रतिवद्धता पनि जनाएका छन् ।
घोषणपत्रले तत्काल स्थानीय निकायको अन्तरिम निर्वाचन जनप्रतिनिधिविहीनताको अवस्था अन्त्य गर्न पनि सरकारसँग माग गरेको छ ।
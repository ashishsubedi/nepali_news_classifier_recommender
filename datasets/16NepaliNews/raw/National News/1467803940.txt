
﻿वीरेन्द्र ओली/नयाँ पत्रिकाकाठमाडौं, २२ असार
तराईमा बाढीको उच्च जोखिममा रहेका मानिसलाई बुधबारदेखि मोबाइलबाटै पूर्वसूचना दिइने भएको छ । बाढीले प्रभावित पार्न सक्ने नदीका तटीय क्षेत्रका सर्वसाधारणलाई बाढी आउनुअघि मोबाइलमै एसएमएस पठाएर पूर्वजानकारी दिइने जल तथा मौसम विज्ञान विभागका महानिर्देशक डा. ऋषिराम शर्माले जानकारी दिए ।
टेलिकम र एनसेलसँग सम्झौता
विभागका अनुसार त्यसका लागि प्राविधिक सम्झौता भइसकेको छ । ‘नेपाल टेलिकम र एनसेलसँग प्राविधिक रूपमा सम्झौता भइसकेको छ । सम्झौता भइसकेकाले बाढीको जोखिममा रहेका मानिसलाई बुधबारदेखि नै एसएमएस पठाउन सकिनेछ,’ शर्माले भने । बाढीले तराईमा ठूलो जनधनको क्षति गर्न थालेपछि पहिलोपटक सर्वसाधारणलाई एसएमएसबाट पूर्वजानकारी दिन थालिएको हो ।
यसअघि बाढीले धेरै क्षति पुर्‍याउन सक्ने नदीमा मात्र खतराको घन्टी बज्ने (साइरन) व्यवस्था गरिएको थियो । त्यसैगरी, सर्वसाधारणका लागि नि:शुल्क टोल फ्री ११५५ नम्बरको व्यवस्था गरिएको थियो । तर, एसएमएस सेवा भने पहिलोपटक सञ्चालन गर्न लागिएको हो । यो एसएमएस सेवा सर्वसाधारणसँगै जिल्ला प्रशासन कार्यालय, जिल्ला प्रहरी कार्यालयलगायतलाई पनि पठाइनेछ ।
६० मिलिमिटर पानी परेपछि मोबाइलमा सन्देश
बाढी आउन सक्ने सम्भावित क्षेत्रमा एक घन्टामा ६० मिलिमिटर पानी परेपछि एसएमएस पठाइन्छ । बाढी आउन सक्ने सम्भावित समयभन्दा तीनदेखि ६ घन्टाअगावै सर्वसाधारणलाई एसएमएस पठाइने भएको छ । जल तथा मौसम विज्ञान विभाग पूर्वानुमान महाशाखाको अनुमानका आधार बाढीको सम्पूर्ण जानकारी दिइनेछ ।
के छ सन्देशमा ?
सर्वसाधारणले बुझ्ने गरी रोमनमा सन्देश लेखेर पठाइने जल तथा मौसम विज्ञान विभागका हाइड्रोलोजिस्ट इन्जिनियर विनोद पराजुलीले जानकारी दिए । वर्षा सुरु भएपछि बाढीले प्रभावित पार्न सक्ने क्षेत्रका सर्वसाधारणलाई ‘बाढी आउन सक्छ’ भन्ने सन्देश पठाइनेछ । बाढीको उच्च जोखिम भएका नदीमा खतराको चिह्न राखिएको छ । सोही चिह्नभन्दा माथि पानी गएको अवस्थामा त्यहाँका स्थानीयलाई सुरक्षित (अग्लो) स्थानतर्फ जान सुझाब दिइनेछ । बाढीको पानी घट्दै गएपछि सबैलाई आ–आफ्नो वासस्थानतर्फ जान सुझाब दिइन्छ । यो सेवा नेपाल टेलिकम र एनसेल मोबाइल प्रयोग गर्ने सेवाग्राहीलाई मात्र दिइनेछ ।
कुन–कुन हुन् बाढीको उच्च जोखिम क्षेत्र ?
पूर्वको कन्काई नदीदेखि पश्चिमको महकाली नदीका क्षेत्रका मानिसलाई बाढीको उच्च जोखिममा राखिएको छ । महाकाली नदीको तटीय क्षेत्र चाँदनी दोधारा र भीमदत्त नगरपालिका, पश्चिम सेती नदीका कारण डोटी जिल्लाको नौ गाविस र अछाम जिल्लाका पाँच गाविस, भेरी नदीका तटीय क्षेत्रमा सुर्खेत जिल्लाका ६ गाविस उच्च जोखिममा परेका छन् ।
यस्तै, कर्णाली नदीका तटीय क्षेत्र बर्दियाको राजापुर र कैलालीको टीकापुर, बबई नदीका तटीय क्षेत्रमा पर्ने बर्दियाका ६ गाविस, पश्चिम राप्तीको बाँकेको कुसुमभन्दा अगाडिका नौवटा गाविस, तिनाउ खोलाको बुटवलदेखि तलको क्षेत्र, कालीगण्डकी नदीको तटीय क्षेत्र तनहुँका ११ गाविस, पाल्पाका ६ र नवलपरासीका पाँच गाविसका सर्वसाधारणलाई उच्च जोखिममा राखिएको छ ।
यसैगरी, नारायणी नदीले चितवन भरतपुर उपमहानगरपालिका क्षेत्र, नवलपरासीको गैँडाकोटसहित १४ गाविस, चितवनको माडी खोलाले माडी नगरपालिका क्षेत्र, पूर्व राप्ती नदीले मकवानपुरका तीन गाविस, चितवनका सात गाविस, बाग्मती नदीले सर्लाहीका १५ गाविस र रौतहटका १८ गाविस, कोसी नदीले सुनसरीका ६ गाविस, सप्तरीका २० गाविस र उदयपुरका दुई गाविस र कन्काई नदीले झापाका आठ गाविसका सर्वसाधारणलाई प्रभावित पार्ने जल तथा मौसम विभागले जनाएको छ ।
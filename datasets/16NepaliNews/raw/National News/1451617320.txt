
﻿सुब्रत न्यौपाने/नयाँ पत्रिका झापा, १७ पुस
प्रधानमन्त्री केपी शर्मा ओली बिहीवार गृहजिल्ला झापामा व्यस्त भए । बिहान सवा ९ बजे दमक पुगेका उनले साँझ ५ बजेसम्ममा सातवटा कार्यक्रममा उपस्थित भएर भाषण गर्न भ्याए । पुल उद्घाटन गर्दागर्दै उनले बिहान साढे १० बजे भारतीय प्रधानमन्त्री नरेन्द्र मोदीसँग फोनमा संवाद गर्न पनि भ्याए । प्रधानमन्त्री ओली बिहीबार नै काठमाडौं फर्किए ।सरसफाइमा सहभागी 
बिहीबार बिहान सवा ९ बजे उनी दमकमा आयोजित सरसफाइ अभियानमा सहभागी भए । आफ्नो क्षेत्रका मतदाता, कलाकारद्वय सीताराम कट्टेल र कुञ्जना घिमिरेसहित कुचो समातेर उनी सडक सरसफाइ अभियानमा सहभागी भएका थिए।आकासे पुल शिलान्यास 
बिहान पौने १० बजे दमकमा उनले आकासे पुलको शिलान्यास गरे । राजधानीबाहिर पहिलोपटक दमकमा आकासे पुल निर्माण हुन लागेको हो । मुख्य चोकमा पुल निर्माण हुनेछ ।पक्की पुल शिलान्यास
साढे १० बजे प्रधानमन्त्री ओलीले झापाको धरमपुर र पाँचगाछी जोड्ने पुलको उद्घाटन गरे । चार करोड ५१ लाख रुपैयाँको लागतमा सडक डिभिजन कार्यालयले एक सय २६ मिटर लामो पुल निर्माण गरेको हो । पुल उद्घाटन गरिरहँदा प्रधानमन्त्री ओलीले भारतीय समकक्षी नरेन्द्र मोदीसँग करिब २० मिनेट लामो टेलिफोन वार्ता गर्न भ्याए ।कार्यकर्ता भेला उद्घाटन 
प्रधानमन्त्री ओली सवा १२ बजे एमालेको मेची अञ्चलस्तरीय कार्यकर्ता भेलाको उद्घाटन गर्न पुगे । नेपाल रेडक्रस सोसाइटीको भवनमा आयोजित भेलामा उनले करिब एक घन्टा बिताए । संविधानले समेटेका अन्तरवस्तुबारे जनतालाई बुझाउन उनले नेता कार्यकर्तालाई निर्देशन दिए ।क्याम्पसको वार्षिकोत्सवमा सहभागी
भेलामा सहभागी भएपछि खाना खाएर प्रधानमन्त्री ओली साढे २ बजे दमक बहुमुखी क्याम्पसको ३५औँ वार्षिकोत्सव समारोहमा सहभागी हुन पुगे । सवा घन्टा त्यहाँ सहभागी भएका उनले क्याम्पसका जग्गादाता स्वर्गीय डम्बरबहादुर अधिकारीको अर्धकदको सालिक शिलान्यास गरे । दमकलाई ग्रिनसिटी सहरका रूपमा विकास गर्नुका साथै संसारकै सबैभन्दा अग्लो बुद्धको मूर्ति स्थापना गर्ने उद्घोष पनि गरे ।सभा हल भवन शिलान्यास 
सवा ४ बजे दमक क्याम्पसबाट बाहिरिएका प्रम ओलीले साढे ४ बजे दमक नगरपालिकाको भवन शिलान्यास गरे ।आइसियू भवन शिलान्यास
साँझ ५ बजे उनले आम्दा अस्पतालको आइसियू भवनको शिलान्यास गरे । जापान सरकारको एक करोडको लागतमा आइसियू भवन बन्न लागेको हो ।
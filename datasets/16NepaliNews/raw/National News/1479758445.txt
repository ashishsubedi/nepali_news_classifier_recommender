
﻿विरगञ्ज, ६ मंसिर । गुपचुप रुपमै जिल्ला विकास समिति पर्साले जिल्लामा ११ वटा स्थानीय तह बनाउने सिफारिश भएपछि संयुक्त लोकतान्त्रिक मधेशी मोर्चाले सोमवार जिल्ला विकाश समितिमा तालाबन्दी गरेको छ ।
संघीय समाजवादी फोरम नेपालको नेतृत्वमा गएको संयुक्त लोकतान्त्रिक मधेशी मोर्चाको टोलीले जिल्ला विकास समिति पर्साको निर्णयको विरोध गर्दै टायर बालेर प्रदर्शन गर्दै स्थानीय विकास अधिकारी विरुद्ध चर्को नाराबाजी गरेका छन् । नाराबाजी पश्चात तालाबन्दी गरिएको समाजवादी विद्यार्थी फोरमका केन्द्रीय सदस्य निखिल बर्णावलले बताए । स्थानीय तह पुनर्संरचना प्राविधिक सहयोग समितिले जिल्लामा पर्सा एउटा उप–महानगरपालिका, एक नगरपालिका र ११ वटा स्थानीय तह बनाउने निर्णय गरी आइतवार आयोगमा सिफारिस गरेको छ । प्रतिवेदन मधेशी जनता एवम् पर्सा जिल्लाका बासिन्दालाई अस्वीकार्य रहेको र स्थानीय विकास अधिकारीले प्रतिवेदन बिना सहमति केन्द्रमा पठाएर मधेशी जनताको भावनासँग खेलवाड गरेको समाजवादी विद्यार्थी फोरम नेपालका जिल्ला अध्यक्ष यशवन्त यादवले बताए ।
संघिय समाजवादी फोरम नेपालका नगर अध्यक्ष राजुदीन बाबु’, सद्भावना पार्टीका केन्द्रीय सदस्य निजामुद्दिन समानी, समाजवादी युवा फोरम नेपालका केन्द्रीय सदस्य नासिर खान, संघीय कराँते संघका केन्द्रीय सदस्य रुस्तम अन्सारी, केन्द्रीय सचिव अमोद यादव, युवा नेता असलम आलम, सद्भावना पार्टीका नगर अध्यक्ष ओमप्रकाश सर्राफ, सद्भावना विद्यार्थीका जिल्ला अध्यक्ष सेख मुन्नालगायत नेता तथा कार्यकर्ताहरुको उपस्थिति रहेको थियो ।

﻿राजविराज, १ वैशाख । वरिष्ठ वामपन्थी नेता कृष्णराज वर्माले देशका अन्य शहरहरुको विकास तिब्र रुपमा भए पनि राजविराज नगरपालिकाको विकास नभएकोप्रति चिन्ता व्यक्त गरेका छन् ।
राजविराज स्थित जगदम्बा टेक्निकल ईन्सिटच्युटको सभा हलमा बुधवार स्थानीय राजनीतिकर्मी, बौद्धिक समाज, नागरिक समाज एवम् पत्रकारहरुसँग अन्तरक्रिया कार्यक्रमको आयोजना गरी उनले यस्तो कुरा बताएका हुन् । राजनीतिज्ञ वर्माले राजविराज नगरपालिका व्यवस्थापन गर्नकालागि गठित समितिमा रही आफूसहित सिताराम कावरा र राधाकान्तलाल मुन्सीले योगदान पुर्याएको चर्चा उनले भने ‘देशका कान्छो शहरहरु धपक्कै बल्यो तर सगरमाथा अञ्चलकै सदरमुकामको अवस्थामा भने खासै परिवर्तन आउन सकेको छैन ।’
विकास निर्माण सम्वन्धि काममा सम्पूर्ण राजनीतिक दल, नागरिक समाजलगायत सरोकारवालाहरु एकमत हुनुपर्नेमा उनले जोड दिए । ‘सडक र गल्ली सबैलाई चाहिएको हो, यस्तो कुरामा सहकार्य गरेर अगाडि बढ्नु जरुरी छ’ वरिष्ठ राजनीतिज्ञ बर्माले भने ‘राजनीतिक विचार आस्था सबैको आ–आफ्नै हुनु स्वाभाविक हो तर समग्र सप्तरीको विकासमा एकमत भएर नमूना बन्नु जरुरी छ ।’
सप्तरीमा जन्मेर सिङ्गो देशको राजनीतिक आन्दोलनमा किसान, मजदुर एवम् विपन्नवर्गकालागि गरेको संघर्षको चर्चा गर्दै आफू जन्मेको ठाउँ सुन्दर एवम् सुविधाजनक हुनुपर्ने आवश्यकता औंल्याए । जिल्लामा उद्योगधन्दाका साथै उत्पादनमूलक कामहरुले गति लिन नसककोप्रति चिन्ता व्यक्त गर्दै उनले भने ‘सप्तरी जिल्ला अन्य क्षेत्रमा अगाडि रहे पनि विकास निर्माणको क्षेत्रमा भने धेरै पछाडि छ ।
जिल्लामा सहज बाटोको व्यवस्था गरी लगानीको वातावरण बनाउनुपर्ने तथा पर्यटकीय स्थलहरुलाई समेत व्यवस्थित गरी विकाससँग जोड्नु आवश्यक रहेको बताए । २००६ सालदेखि नेपालको राजनीतिक परिवर्तनका आन्दोलनहरुमा आफूले निभाएको नेतृत्वदायी भूमिका तथा त्यसक्रममा गरिएका संघर्षको चर्चा उनले पवित्र मनसायका साथ नगरवासी एवम् जिल्लावासी अगाडि बढे आफू समेत साथ दिन तयार रहेको बताए ।
कार्यक्रममा लुम्विनि बौद्ध विश्व विद्यालयका पूर्व रजिष्ट्रार एवम् महेन्द्र विन्देश्वरी बहुमुखी क्याम्पसका प्राध्यापक डा. पिताम्बरलाल यादव, बौद्धिक समाज सप्तरीका संयोजक प्रा. अमरकान्त झा, वरिष्ठ पत्रकारद्वय शिवहरि प्रसाद भट्टराई, अनिल कुमार अनल, प्रेस स्वतन्त्रता सेनानी बैद्यनाथ झा, नागरिक समाज सप्तरीका संयोजक थानसिंह भन्साली, सप्तरी उद्योग वाणिज्य संघका अध्यक्ष अरुणकुमार प्रधान, नेकपा एमालेका गोबिन्द न्यौपाने, नेपाल पत्रकार महासंघ सप्तरीका उपाध्यक्ष श्रवणकुमार देव, मधेशी पत्रकार संघ सप्तरीका अध्यक्ष श्यामसुन्दर यादव, क्रान्तिकारी पत्रकार संघ सप्तरीका अध्यक्ष राजु विश्वकर्मालगायतले सप्तरी जिल्लाको समग्र विकासबारे आ–आफ्नो धारणा राखे ।
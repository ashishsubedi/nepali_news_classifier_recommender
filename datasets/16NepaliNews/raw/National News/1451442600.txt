
﻿
नयाँ पत्रिका काठमाडौं, १५ पुस
सामान्य प्रशासन मन्त्रालयले चार सहसचिवको काज सरुवा गरेको छ । तीमध्ये दुई सहसचिवको भने कानुन मिचेर सरुवा भएको छ ।
सामान्यले वन तथा भूसंरक्षण मन्त्रालयमातहत रहेको वन विभागका महानिर्देशक रेशमबहादुर डाँगी र जनसंख्या तथा वातावरण मन्त्रालयका सहसचिव रामप्रसाद लम्सालको काज सरुवा गरेको हो ।
डाँगीलाई जनसंख्या तथा वातावरण मन्त्रालयमा र लम्साललाई वन तथा भूसंरक्षण मन्त्रालयमा सरुवा गरिएको छ । निजामती सेवा ऐनअनुसार कुनै पनि विभागीय प्रमुखलाई काजमा सरुवा गर्न पाइँदैन । तर, मन्त्रालयले कानुन मिचेरै वन विभागका महानिर्देशक डाँगीलाई अर्को मन्त्रालयमा सरुवा गरेको हो । डाँगी वन विभागमा सरुवा भएको चार महिना मात्रै भएको थियो ।
सामान्य प्रशासन मन्त्रालयले अन्य मन्त्रालयलाई काज फिर्ता गर्न निर्देशन दिँदै आए पनि आफैँले कानुन मिचेर सहसचिवको काज सरुवा गरेपछि आलोचना भएको छ । सामान्यले लोकसेवाका सहसचिव केदार शर्माको पनि वन तथा भूसंरक्षण मन्त्रालयको प्रशासन महाशाखा प्रमुखको रूपमा काज सरुवा गरेको छ ।
यसैगरी, गृह मन्त्रालयका सहसचिव एकनारायण अर्यालको सूचना तथा सञ्चार मन्त्रालयमा, गृहकै विनोदबहादुर कुँवरको प्रधानमन्त्री तथा मन्त्रिपरिषद् कार्यालयमा काज सरुवा गरिएको सामान्य प्रशासन मन्त्रालयले जनाएको छ ।
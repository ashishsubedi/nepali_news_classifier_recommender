
﻿
२७ भदौ, काठमाडौं । भारत भ्रमणमा रहेका परराष्ट्रमन्त्री प्रकाशशरण महतले समकक्षी सुष्मा स्वराजसँग सोमबार दिल्लीमा भेटवार्ता गरेका छन् । भेटका अवसरमा महतले सुष्मालाई उपहार दिएको दृश्यचाँहि निकै टीठलाग्दो देखिएको छ ।
भेटका क्रममा नेपाल र भारतका विदेशमन्त्रीबीच तीन चरणमा फोटो सेसन भएको थियो । र, औपचारिक सवाद सुरु गर्नु अघि नेपालका परराष्ट्रमन्त्री महतले थैलो खोज्छन्, जुन थैलोले नेपाली पक्षको बिजोग देखाएको छ ।
अनलाइनखबरलार्इ प्राप्त भिडियो  फुटेजमा महतले सुष्मासँग केहीबेर हात मिलाएको देख्न सकिन्छ । त्यसपछि सुष्माले आफ्नो आशनमा बस्ने इशारा गर्छिन् ।
प्रकाशशरण शोफामा बस्न त बस्छन्, तर उनको ध्यान ढोकातिरै हुन्छ । आफूसँगै भित्र छिरेका नेपाली प्रतिनिधितिर संकेत गर्दै मन्त्री महतले ‘त्यो छ ?’ भनेर सोध्छन् ।
नजिकै रहेका एक नेपाली अधिकारीले मन्त्री महतलाई एउटा रातो थैलो दिन्छन् । सुष्माका लागि उपहार दिन लगिएको थैलोले हाम्रो परराष्ट्र मन्त्रालयका अधिकारीहरुको व्यवस्थापकीय स्तर प्रष्टसँग झल्काउँछ ।
सामान्य परिवारमा कसैका वालवालिकालाई बर्थ डे उपहार दिँदासमेत कागजले बेरेर, रिवन राखेर वा कुनै आकर्षक बट्टामा र्‍याप गरेर दिइन्छ । तर, मन्त्री महतले सुष्माका अगाडि बच्चाले जसरी सानो थैलो यसरी कोट्याउन थाल्छन् कि, यो दृश्य हेर्दा नेपाली अधिकारीले सामान्य सभ्यतालाई पनि ख्याल गरेको देखिँदैन ।

नेपाली नेताहरुको काम गर्ने ढंग कस्तो छ भन्ने त त्यो रातो थैलोले देखाएकै थियो, त्यसपछिको दृश्य झनै टीठलाग्दो देखिन्छ ।
परराष्ट्र मन्त्री महतले त्यो थैलो जतनले पट्याएर सुष्माको हातमा राखिदिएका भए, खासै चर्चा गर्नुपर्ने स्थिति हुने थिएन । तर, उनी भारतीय अधिकारीसमक्ष कुप्री परेर थैलोभित्र चिहाउँछन् र एउटा सानो बट्टा निकालेर ‘म्याडम’ भन्दै सुष्माको छेउमा पुग्छन् ।
थैलोबाट झिकेको बट्टा मन्त्री महतले सरक्क सुष्माको हातमा राख्नुको साटो उनका हातमा पुगिसकेको बट्टा खोल्न थाल्छन् र ‘प्रसाद हो’ भनेर जानकारी गराउँछन् । त्यसपछि बिजोग देखाउने रातो थैलो पनि सुष्माको हातमा थमाइन्छ । सुष्माले ‘माला’ भनेको सुनिन्छ र उनले ‘धेरै धन्यवाद’ भन्दै ढोगेपछि त्यो थैलो सम्हालेर आफ्ना सहयोगीलाई दिन्छिन् ।
५० मिनेट वान टु वान वार्ता
उपहार प्रदान गर्दा देखिएको यो कन्तविजोगसँगै परराष्ट्रमन्त्री महतले भारतीय समकक्षी स्वराजसँग ५० मिनेट ‘वान टु वान’ भेटवार्ता गरेका छन् । परराष्ट्रमन्त्री महतको निजी सचिवालयका अनुसार दुई देशका विदेशमन्त्रीबीच झण्डै ५० मिनेट ‘वान टु वान’ कुराकानी भएको छ ।
भेटमा प्रधानमन्त्री प्रचण्डको आसन्न भ्रमण र तयारीबारे छलफल भएको बताइएको छ । भारतीय विदेश मन्त्रालयका प्रवक्ता विकास स्वरुपले महत र स्वराज भेटको तस्वीर ट्वीट गर्दै लेखेका छन्, ‘महत्वपूर्ण भ्रमणका लागि आधार तयार गर्दै ।’
प्रधानमन्त्री प्रचण्ड भदौ ३० गते भारत जाँदैछन् । त्यसको तयारीका लागि महत आइतबार दिल्ली गएका हुन् ।
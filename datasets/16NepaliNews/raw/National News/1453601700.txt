
﻿नयाँ पत्रिकाकास्की, १० माघ
कास्की क्षेत्र नम्बर ३ का सभासद् रवीन्द्र अधिकारीले निर्वाचन क्षेत्र विकास कार्यक्रम तथा निर्वाचन क्षेत्र पूर्वाधार विकास विशेष कार्यक्रमको बजेट सार्वजनिक गरेका छन् ।
एमाले क्षेत्र नम्बर ३ कास्कीले शनिबार पोखरामा आयोजना गरेको पत्रकार भेटघाट कार्यक्रममा आफू निर्वाचित क्षेत्रको आर्थिक वर्ष ०७२/७३ का लागि छनोट भएका योजना, कार्यक्रम तथा विनियोजित बजेट अधिकारीले सार्वजनिक गरेका हुन् । सो क्षेत्रमा पोखरा उपमहानगरपालिकाका नौवटा र लेखनाथ नगरपालिकाका तीनवटा वडा पर्छन् ।
सार्वजनिक गरिएको कार्यक्रममा हालै नगरपालिकामा गाभिएका साविकका गाविसलाई प्रथामिकतामा राखिएको छ । अधिकारीले निर्वाचन क्षेत्र विकास पूर्वाधार विशेष कार्यक्रमअन्तर्गत १५ वटा तथा निर्वाचन क्षेत्र विकास कार्यक्रमअन्तर्गत १२ वटा कार्यक्रम गर्ने जानकारी दिए ।
निर्वाचन क्षेत्र विकास पूर्वाधार विशेष कार्यक्रमअन्तर्गत फुस्रेखोला–रामदी–मट्टिखान ग्रामीण सडक, दोपहरे–कृस्ती–माझगाउँ–बक्रेक–पौवैगौडे ग्रामीण सडक, भगेरथान मार्ग नाली निर्माण, द्वार–ठुलढुंगा– छाँटीभञ्ज्याङ–गैरीगाउँ ग्रामीण सडकका लागि १०–१० लाख रुपैयाँ छुट्याइएको छ । त्यस्तै, चैनपुर–देउराली–चौवादी–लप्सीबोट सडक र निर्मलपोखरी–चिलाउनेखर्क ग्रामीण सडकका लागि आठ–आठ लाख रुपैयाँ विनियोजन गरिएको छ ।
द्वार–ठुलढुंगा–छाँटीभन्ज्याङ–गैरीगाउँ ग्रामीण सडकको ट्रयाक खोल्न १० लाख, निर्मलपोखरी–चिलाउनेखर्क ग्रामीण सडकका लागि आठ लाख, भरतपोखरी नमुना मार्ग ट्रयाक खोल्न सात लाख छुट्याइएको छ । जनप्रिय उच्चमावि प्रयोगशाला निर्माणमा १५ लाख, शान्तिउदय उच्चमावि कम्पाउन्ड निर्माणमा १० लाख, भरतपोखरी भगवती चौतारा डिप बोरिङ खानेपानी निर्माणका लागि १५ लाख छुट्याइएको छ । लेवाडे पुरानो साम्मी लिफ्टिङ खानेपानीका लागि नौ लाख, तिक्लाङ खानेपानी आयोजना ट्यांकी निर्माणका लागि नौ लाख, रेडक्रस सोसाइटी अपूरो भवन निर्माणमा सात लाख, मासबारको पोखरी पुनर्निर्माणमा १५ लाख र फोक्सिङकोट कालिका मन्दिर भ्युटावरका लागि सात लाख विनियोजन गरिएको छ ।
अधिकारीले निर्वाचन क्षेत्र विकास कार्यक्रमअनुसार १२ कार्यक्रमका लगि २० लाख विनियोजन गरेको जानकारी दिए । कार्यक्रममा ढलान बाटो, चोक चक्लाबन्दी, पार्क निर्माण, टेबुलटेनिस कोर्ट निर्माण, ढल, सडक, खानेपानीलगायतका योजना समेटिएका छन् ।
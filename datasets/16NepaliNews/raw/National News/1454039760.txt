
﻿कृष्ण रिजालखेतबारीदेखि अदालतसम्मको सेवा
इन्टरनेटको बढ्दो पहुँच तथा प्रयोगसँगै नेपाल सरकारले पनि इन्टरनेटमार्फत सेवा दिन सुरु गरिसकेको छ । अहिले खेतबारीमा चाहिने जानकारीदेखि अदालती सेवासम्म अनलाइनबाटै लिन सकिने भएको छ । पछिल्लो आधा दशकमा देशले ‘ई–गभर्नेन्स’ (विद्युतीय प्रशासन) क्षेत्रमा ठूलो फड्को मारिसकेको छ ।
खासगरी दूरसञ्चार पूर्वाधारको विकास र पहुँचमा भएको वृद्धिले मुलुकमा ‘ई–गभर्नेन्स’को आधार निर्माण गरेको सूचना प्रविधि विभागका महानिर्देशक वीरेन्द्रकुमार मिश्र बताउँछन् । अहिले करिब ५० प्रतिशत सरकारी सेवा अनलाइनमार्फत पाउन सकिने भएको उनको भनाइ छ ।
‘ई–गभर्नेन्सका तीन तह हुन्छन्– सूचना, अन्तक्र्रिया र परिवर्तन,’ उनी भन्छन्, ‘अहिले नेपाल सरकारको सेवाले पहिलो चरण पूरा गरी दोस्रो र तेस्रो चरणमा प्रवेश गरिरहेको छ ।’
वेबसाइट र मोबाइल एप्सबाट सरकारी सेवा
सरकारका अधिकांश मन्त्रालय र विभागले आफ्नै वेबसाइट र मोबाइलमार्फत सूचना सम्प्रेषण गर्न थालिसकेका छन् । त्यसैगरी मोबाइल एप्स र एसएमएसबाट पनि कार्यालय र सेवाग्राहीबीच अन्तक्र्रिया हुने गरेको छ । ‘पूर्ण रूपमा ई–गभर्नेन्स सञ्चालनमा आएपछि परिर्वतन देखिन थाल्छन्,’ उनी भन्छन्, ‘यसका लागि ब्रोडब्यान्ड इन्टरनेटको विकास, आइटी साक्षरता अभिवृद्धि र कर्मचारीको क्षमतावृद्धि हुन आवश्यक छ ।’
खासगरी ‘डिजिटल सिग्नेचर’ सुरु भएपछि नेपालमा ‘ई–गभर्नेन्स’ले फड्को मारेको महानिर्देशक मिश्र बताउँछन् । सबै नागरिकलाई ‘नेसनल आइडी’ बाँडेपछि यसले पूर्णता पाउने उनको भनाइ छ । ‘म्यानुअल कल्चरबाट अटोमेसनमा जानु आफैँमा चुनौतीपूर्ण छ । तर, नेपालले क्रमिक रूपमा सुधार गरिरहेको छ,’ उनी अगाडि थप्छन् ।
अहिले सरकारी जागिरका लागि आवेदन दिनेले मात्रै होइन, सर्वोच्चमा रिट दिनेदेखि तारिखमा बसेकाले समेत अनलाइनमार्फत सेवा लिनसक्छन् । त्यसो त उद्योग–व्यवसायसँग सम्बन्धित धेरैजसो सेवा पूर्ण विद्युतीय र स्वचालित हुन थालेका छन् । ई–गभर्नेन्सले राज्य र जनताको खर्च जोगाएको मात्र छैन, समयको बचतसमेत गरेको नेपाल उद्योग परिसंघका वरिष्ठ उपाध्यक्ष हरिभक्त शर्मा बताउँछन् ।
समय र पैसाको बचाउ
‘सरकारी सेवा लिन कार्यालय धाउँदा समय र पैसा दुवै खर्च हुन्छ । यति मात्र होइन, सेवा दिने कार्यालयले पनि धेरै कर्मचारी राख्नुपर्ने हुन्छ,’ शर्मा भन्छन्, ‘ई–गभर्नेन्सले यी दुवै झन्झटलाई हटाउँछ ।’
सर्वोच्च अदालतले गएको १ पुसदेखि अनलाइन र एसएमएस सेवा सुरु गरिसकेको छ । अब ३१ वटा जिल्ला अदालत र १० वटा पुनरावेदन अदालतमा उच्च प्रविधिमार्फत सेवा पाउन सकिन्छ । सर्वोच्चमा रिट वा अन्य मुद्दा दर्ता गरी तारिखमा बसेका सेवाग्राहीले अनलाइनमार्फत सेवा लिन सक्नेछन् ।
उता, वैदेशिक रोजगार विभागले विदेशमा काम गर्न जाने नेपालीलाई श्रम स्वीकृतिलगायतका जानकारी एसएमएसमार्फत दिँदै आएको छ । हुन त राहदानी आवेदन फारमसमेत अनलाइनबाटै भर्न सकिने भएको धेरै भइसक्यो भने इन्टरनेटमार्फत नै सरकारी कर तिर्नसक्ने व्यवस्था भइसकेको छ । अब सर्वसाधारणदेखि विभिन्न कम्पनीले पनि आयकर तिर्न कर कार्यालय धाउनुपर्दैन ।
ठेक्कापट्टा पनि अनलाइनबाटै
पूर्वाधार विकाससँग सम्बन्धित विभिन्न निकायले ठेक्कापट्टाको काम इन्टरनेटबाटै गरिरहेका छन् । सडक विभाग, सिँचाइ विभाग, विद्युत् प्राधिकरणलगायत निकायले गर्ने ‘ई–बिडिङ’मार्फत ठेक्का प्रणालीलाई पारदर्शी मात्रै बनाएको छैन, छिटो र छरितोसमेत बनाएको छ ।
अहिले कम्पनी रजिस्ट्रारका सबै काम इन्टरनेटबाटै गर्न सकिन्छ । कम्पनी रजिस्ट्रारको कार्यालयले विसं २०५९ देखि इन्टरनेटमार्फत कम्पनीको दर्ता, नवीकरण र फाइलिङ सेवा सुरु गरेको थियो । अहिले आफ्नै कार्यालय वा घरमै बसी आफ्ना विवरण हेर्न, जानकारी लिन, कम्पनी दर्ता गर्न तथा नवीकरण गरिरहेका छन् । उद्योग विभागले विदेशी लगानीलाई प्रक्रियागत झन्झटबाट मुक्त बनाई सरल बनाउन अनलाइन प्रणालीको व्यवस्था गर्ने काम थालिसकेको छ । विभागले चालू आर्थिक वर्षभित्रै आफ्नो सेवालाई अनलाइनमा लाने लक्ष्य लिएको छ । अनलाइन सेवा सुरु भएपछि स्वदेशी तथा विदेशी लगानीकर्ताले उद्योग दर्ता, स्वीकृति तथा नवीकरण अनलाइनबाटै गर्न सक्नेछन् ।
किसानको मोबाइलमा मौसम पूर्वानुमान
सरकारले विशेष सूचना प्रवाह कार्यक्रमअन्तर्गत किसानलाई नि:शुल्क सिम, एप्स र टोल–फ्री नम्बर उपलब्ध गराएर मौसमसम्बन्धी जानकारी, कृषि र प्रविधि, कृषि कार्यालयका सम्पर्क नम्बर, बिमा अभिकर्तासम्बन्धी जानकारी र सफलताका कथा पनि पढ्न सकिने व्यवस्था गरिएको छ ।
पशुपति क्षेत्र विकास कोषले हालै विद्युतीय शवदाह गृह सञ्चालनमा ल्याएको छ । यो प्रविधिबाट सम्पूर्ण धार्मिक परम्परा पूरा गरी ४५ मिनेटमै शवको अन्त्येष्टि गर्न सकिने भएको छ । यो पनि विद्युतीय शासनको उत्तम उदाहरण हो ।
भूकम्पको जानकारी टोल–फ्रि नम्बरबाट
सरकारले भूकम्प र त्यसपछि नाकाबन्दीले सिर्जना गरेको असहज परिस्थितिको व्यवस्थापनका लािग समेत ‘ई–गभर्नेन्स’लाई माध्यम बनाएको छ । १२ वैशाखमा गएको महाभूकम्पपछि त्रसित सर्वसाधारणलाई भूकम्प र पराकम्पनबारे जानकारी दिन भूगर्भ विभागले टोल–फ्री नम्बरको व्यवस्था गर्‍यो । टोल–फ्री नम्बरमा दैनिक सयौँ सर्वसाधारणले फोन गरेर सूचना लिने गरेको विभागका उपमहानिर्देशक तथा भूगर्भविद् डा. सोमनाथ सापकोटा बताउँछन् । त्यसैगरी, अहिले नेपाल आयल निगमले पेट्रोलियम पदार्थको बिक्रीवितरणको जानकारी दैनिक वेबसाइटमा राख्ने गरेको छ । आफूले कहाँ र कहिले इन्धन पाउन सकिन्छ भन्ने जानकारी सर्वसाधारणले मोबाइलबाटै पाउने व्यस्था पनि छ ।
काठमाडौंमा सीमित हुनुहुँदैन ‘ई–गभर्नेन्स’
सरकारी निकायबीच सूचना तथा तथ्यांकको आदानप्रदान गर्ने व्यवस्था नभएसम्म ‘ई–गभर्नेन्स’ले पूर्णता पाउनेछैन । एउटा कार्यालयको सेवा विद्युतीय माध्यमबाट पाउने तर अर्को कार्यालयको सेवा भने भौतिक उपस्थितिबाट हुने अहिलेको अवस्था अन्त्य भएपछि मात्र वास्तविक ई–गभर्नेन्सको महसुस हुने सरोकारवाला बताउँछन् ।
सरकारले ‘आइसिटी नीति–२०७२’ मार्फत सन् २०२० सम्म अन्तर्राष्ट्रिय सञ्जाल तयारी (नेटवर्क रिडलाइन्स) तथा विद्युतीय सरकार (ई–गभर्नेन्स) सूचकांकमा नेपाललाई दोस्रो–चौथाइ (टप सेकेन्ड क्वार्टायल’मा पुर्‍याउने लक्ष्य लिइएको छ । यो अवधिमा करिब ८० प्रतिशत जनतालाई अनलाइनमार्फत सबैखाले सेवा दिने सरकारी योजना छ । त्यस्तै, ई–गभर्नेन्सको आधार ब्रोडब्यान्ड इन्टरनेट विकास र विस्तारका लागि ‘ब्रोडब्यान्ड नीति–२०७१’ ल्याइएको छ । दुवै नीतिको सफल कार्यान्वयन हुन सके काठमाडौंमा मात्रै होइन, डोल्पामा समेत ‘ई–गभर्नेन्स’को महसुस गर्न सकिने उनीहरू बताउँछन् ।

﻿
१२ माघ, काठमाडौं । गाउँका सरकारी स्वास्थ्य संस्थाहरुमा औषधिको चरम अभाव भएपछि  सरकारले अघि बढाएको औषधि खरीदको ‘द्रुत प्रक्रिया’ (फाष्ट ट्रयाक) बाट औषधि ल्याउन ढिलाइ भएको छ ।
सरकारले सरकारी स्वास्थ्य संस्थामा देखिएको अभाव हटाउन ३ महिनालाई पुग्ने गरी औषधि खरिद गर्न लागेको हो । नाकाबन्दीका कारण झण्डै ३ सय ट्रक औषधि अहिले पनि वीरगञ्जमा रोकिएका छन् । नाकाको अवरोधका कारण औषधि ढुवानी हुन नसकेपछि स्वास्थ्य मन्त्रालयले केही औषधि हवाइ मार्गबाट पनि भित्राएको थियो । त्यसबाहेक विभिन्न दातृ निकायले पनि मन्त्रालयलाई सहयोग गरिरहेका छन् ।
नेपालमा औषधिको अभाव चर्किएपछि संयुक्त राष्ट्रसंघ अन्तरगतको बालबालिका हेर्ने युनिसेफले केही दिनअघि मात्रै १ करोड रुपैयाँ बराबरको औषधि सहयोग गरेको मन्त्रालयले जानकारी दिएको छ । यस्तै विश्व स्वास्थ्य संगठन लगायत विभिन्न गैरसरकारी संघसंस्थाले पनि सहयोग गरिरहेका छन् । तिनै औषधिका भरमा सरकारी स्वास्थ्य संस्थामा औषधि आपूर्ति भइरहेको छ ।
किन भइरहेको छ ढिलाइ ?
गत पुसको सुरुवातमै एक महिनाभित्रै औषधि किन्न भन्दै बोलपत्र निकालेको स्वास्थ्य मन्त्रालयले अझै औषधि खरिद गरेर ल्याउन सकेको छैन । प्रक्रियागत झन्झटको कारण देखाउँदै अपेक्षित समयमा आयात गर्न नसकिएको मन्त्रालयले जनाएको छ ।
सरकारले अति आवश्यक ४४ किसिमका औषधि द्रुत प्रक्रियाबाट किन्न लागेको छ । केही कम्पनीलाई आपूर्तिको जिम्मा दिए पनि अझै ल्याउन क्रम सुरु नभएको मन्त्रालयका प्रवक्ता महेन्द्र श्रेष्ठले अनलाइनखबरलाई जानकारी दिए ।
‘१५ दिनभित्रै आउँछ भनिएको हो । तर, अझै आएको छैन’ श्रेष्ठले भने-‘अब केही दिन भित्रै भित्रिन सुरु हुने अपेक्षा छ ।’ तर, स्वास्थ्य सेवा विभागका निर्देशक विभागका निर्देशक भीमसेन टिंकरीले भने अझै सबै आयातकर्ताको छनौट नभएको बताए ।
‘सूचना ४५ दिनको हुनुपर्नेमा ७ दिनको मात्र गरिएको हो, द्रुत प्रक्रिया भने पनि अरु खरिद प्रक्रिया छोटिएको छैन’ टिंकरीले भने-‘त्यसैले अपेक्षित समयमा औषधि आउन नसकेको हो ।’
द्रुत प्रक्रियाबाट ४० करोड रुपैयाँ बराबरको औषधि किन्ने तयारी भएपनि अहिले ६ करोडको मात्रै आउने उनले बताए । मन्त्रिपरिषदले खरिद नियमावली अनुसार किन्न अनुमति दिएपछि स्वास्थ्य मन्त्रालयले बोलपत्रमार्फत खरिद प्रक्रिया सुरु गरेको थियो । अहिले पनि गाउँ-गाउँका स्वास्थ्यचौकी, उपस्वास्थ्य चौकी, प्राथमिक स्वास्थ्य केन्द्र र जिल्लासहित अञ्चल र क्षेत्रीय अस्पतालहरुमा औषधिको अभाव कायमै रहेको निर्देशक टिंकरीले बताए ।
सरकारले निशुल्क वितरण गर्ने औषधिको अभाव कायमै रहेको स्वास्थ्य मन्त्रालयले जनाएको छ । मन्त्रालयका अनुसार धेरैजसो ठाउँमा सुइजन्य औषधिको अभाव छ ।
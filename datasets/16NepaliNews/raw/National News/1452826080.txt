
﻿सन्देश श्रेष्ठ
१ माघ, पोखरा । माघे सक्रान्तिको अवसरमा पोखराको ढुङ्गेसाँघुमा आज ‘ढुङ्गेसाँघु मेला’ लाग्दैछ । प्रत्येक वर्ष लाग्दै आएको मेलाले यस वर्षपनि निरन्तरता पाएको हो । मेलामा कास्की, स्याङ्गजा, पर्वत, वागलुङ्ग, तनहुँ लगायतका क्षेत्रबाट हजारौंको संख्यामा भक्तजन पुग्ने गरेका छन् । मेलाका लागि विहान सबेरैदेखी ढुङ्गेसाँघु जानेको ताँती लागेको छ ।
धार्मिक रुपले प्रख्यात यो मेलामा भक्तजनहरुले सेती नदीमा मकर स्नान गर्ने गरेका छन् । साथै ढुङ्गेसाँघुमा रहेका मठमन्दिरमा भक्तजनको घुईंचो लाग्ने गर्दछ । मेलामा परम्परागत रुपमा तरुल, लत्ता कपडा तथा फेन्सी सामानहरुको बजार समेत लाग्ने गर्दछ ।
मेलाको अवसरमा स्थानीय क्लव तथा संघसंस्थाहरुको सहकार्यमा खेलकुद कार्यक्रम पनि हुने गरेका छन् । यस वर्ष पनि खेलकुद कार्यक्रम आयोजना गरिएको खेलकुद विकास समिति कास्कीका कोषाध्यक्ष दीपक गोदारले जानकारी दिए ।
पोखराको मध्य भागबाट बगेको सेती नदीमाथी बनेको ढुङ्गाको प्राकृतिक साँघु नै मेलाको प्रमुख आकर्षण हो । सोही ढुङ्गाको नामबाटै त्यस ठाउँको नाम ढुङ्गेसाँघु रहन गएको हो भन्ने किम्वदन्ती छ ।
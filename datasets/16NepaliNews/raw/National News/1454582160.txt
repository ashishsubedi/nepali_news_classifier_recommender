
﻿
२१ माघ, काठमाडौं । ब्रिटिस गोर्खाहरुको करोडौं रकम एक शंकास्पद योजनामा फसेको हुन सक्ने लण्डन प्रहरीको आशंका छ । यो स्मिक उच्च ब्याजको लोभ देखाएर ठगी गर्ने मनसायले सञ्चालन गरिएको हुन सक्ने अनुमान छ ।
लण्डन प्रहरीका अनुसार अवकास प्राप्त करिव ४५० गोर्खा सैनिक र हाल कार्यरतहरुले नै यसमा लगानी गरेको हुन सक्नेछ । प्रहरीले यसबारे उजुरी दिन आग्रह गरेको छ ।
भूवपूर्व वा हालका गोर्खा सैनिकले आफ्नो जीवनभर कमाएको पैसा नै यसमा लगानी गरेको हुन सक्ने प्रहरीले बताएको छ । लण्डन पुलिस डिटेक्टिभ चिफ डेभिड म्यान्लीले भने-उनीहरु ठूला लगानीकर्ता त होइनन् । तर, २०० भन्दा बढी गोर्खा सैनिकले यो स्किममा लगानी गरेको हुनसक्छ ।’
प्रतिमहिना ५ प्रतिशत ब्याज दिने प्रलोभन देखाएर क्यापिटल वल्र्ड मार्केटले ५ करोड पाउण्डको स्किम चलाएको र अहिले एक पैसा पनि नदिएर ठगी गरेका आशंका छ । जसमा पूर्व र वर्तमान सैनिहरुले २४ लाख पाउण्ड लगानी रहेको अनुमान गरिएको छ ।
यो स्किम अन्तर्गत विभिन्न लगानीकर्ताबाट उठाइएको रकमको मुनाफा गैरकानूनी तरिकाले लगानीहरुलाई बाँडिन्छ ।
यो कम्पनीमाथि अक्टोबर २०१५ बाटै अनुसन्धान चलिरहेको छ र हालै १४ जनालाई पक्राउ गरेको छ ।
लण्डन प्रहरीका अनुसार अहिलेसम्म पाँच जना नेपाली पीडितको पहिचान भएको छ ।
अरु नेपालीहरु पनि ठगिएको हुन सक्ने भन्दै प्रहरीले उजुरी दिन आग्रह गरेको छ । नेपाली समुदाय एकअर्कासँग नजिक रहेको र धेरेले यो स्किममा लगानी गरेको हुन सक्ने लण्डन प्रहरीको अनुमान रहेको बेलायती सञ्चार माध्यमहरुले जनाएका छन् ।

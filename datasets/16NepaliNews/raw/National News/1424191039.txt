
﻿५ फागुन, काठमाडौं । महाधिवेशनको पाँच महिनापछि पोलिटब्यूरो र स्थायी कमिटी सदस्यहरुको चयन सर्वसम्मतरुपमा गरेर पार्टीभित्र र बाहिर दुबैतिर बलियो बनेका एमाले अध्यक्ष केपी ओली पुनः आन्तरिक अन्तरविरोधमा फसेका छन् । केन्द्रीय सदस्य मनोनयनमा संस्थापन पक्षले एकलौटी गर्न खोजेको भन्दै नेपाल पक्षले आइतबार र सोमबारको स्थायी कमिटी बैठकमा असहमति जनाएको थियो ।दश प्रतिशत केन्द्रीय सदस्य मनोनयन र केन्द्रीय नेताहरुको कार्य बिभाजन गर्ने महासचिव ईश्वर पोखरेलको प्रस्तावलाई माधव नेपाल पक्षले अस्वीकार गरेपछि ओली किचलोमा फसेका हुन् ।

बैठकले केन्द्रीय सदस्यमा मनोयनन गर्नुपर्नेहरुको नाम सहमतिमै पेश गर्न ओलीको नेतृत्वमा ५ सदस्यीय कार्यदल गठन गरेको थियो । सो कार्यदलको मंगलबारको बैठक सहमतिमा पुग्न नसकेको एक नेताले बताए । अध्यक्ष ओलीको बालकोटस्थित निवासमै कार्यदलमा रहेका नेताहरु माधव नेपाल, झलनाथ खनाल, बामदेव गौतम र ईश्वर पोखरेलबीच छलफल भइरहेका बेला उपाध्यक्ष विद्या भण्डारी प्रवेश गरेपछि वातावरण भाँडिएको नेपाल पक्षका नेताहरुको दाबी छ ।  कार्यदलभन्दा बाहिरको मान्छे प्रवेश गरेर मिलाउने भन्दा पनि बिगार्ने खालको प्रस्तुति देखाएपछि माधव नेपाल फोनमा कुरा गरौंला भन्दै उठेर हिँड्नुभयो  कार्यदलका एक सदस्यले भने- सहमतिबाट नाम टुंगो लगाउन सकिएन  । 

अध्यक्ष ओलीले विना पूर्वाग्रह पार्टी संगठन चलाउन खोज्दा पनि गुटका आधारमा भागबण्डा गर्न खोजिएको भन्दै उपाध्यक्ष भण्डारीले असन्तुष्टि प्रकट गरेको स्रोतले जनाएको छ । भण्डारीले बालकोटमा केन्द्रीय सदस्य मनोनित गर्नुपर्ने भनेर आफ्नो तर्फबाट नाम लिष्ट दिएकी थिइन् । त्यसलगत्तै नेपाल रौतहट जान भन्दै उठेपछि बैठक स्थगित भएको थियो ।

यसअघि नेपालले सहमतिका आधारमा योग्यता, क्षमता र समावेशी ढंगले केन्द्रीय सदस्यको नाम टुंगो लगाउनुपर्ने बताएका थिए । नेपालले आफ्नो तर्फबाट केन्द्रीय सदस्य मनोयन गर्नका लागि देवशंकर पौडेल, रामकुमार भट्टराई, कल्याणी खड्का, बिष्णु रिजाल, झपट रावल, डा. गोविन्दबहादुर थापालगायतको नाम प्रस्तुत गरेका थिए । तीमध्ये कतिपय नाममा संस्थापन पक्षले ठाडै असहमति जनाएको थियो । संस्थापन पक्षले घनेन्द्र बस्नेत, केदार न्यौपाने, देवराज घिमिरे, देवशंकर पौडेल, कृष्णगोपाल श्रेष्ठ, भीम राई, राजेन्द्र राई, जुली महतो, दिनेश सुवेदी, झपट रावल लगायतको नाम पेश गरेको छ ।

अध्यक्ष ओलीलाई माध्यम बनाएर संस्थापन पक्षले आफ्नो पक्षको एकलौटी गर्न खोजेको भन्दै नेपाल पक्षले असन्तुष्टि जनाएको छ । प्रस्तावित नामहरुमा आफ्ना मान्छे नपरेपछि उपाध्यक्ष गौतम पनि असन्तुष्ट बनेको दाबी नेपाल पक्षको छ । नेपाल पक्षले मनोनयन र कार्य विभाजनका सन्दर्भमा वामदेवको पनि साथ लिएर स्थायी कमिटीमा अध्यक्ष ओलीलाई अल्पमतमा पार्ने रणनीति बनाएको आशंका कतिपयले गरेका छन् । स्थायी समितिमा गौतमलाई किरण गुरुङले साथ दिएका छन् । गौतमले हरि पराजुली, राजेन्द्र राई लगायत केही नाम केन्द्रीय सदस्य मनोनयनका लागि प्रस्ताव गरेका छन् ।

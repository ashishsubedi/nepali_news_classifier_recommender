
﻿काठमाडौं । नेकपा एमालेका अध्यक्ष केपी शर्मा ओलीले आफुहरुले भारतका उच्च अधिकारीहरुसँग संवाद गरिरहेकाले आपुर्ति व्यवस्था छिटै सहज हुने बताएका छन् । पार्टी मुख्यालयमा आयोजित पत्रकार सम्मेलनमा बोल्दै अध्यक्ष ओलीले भारत सरकारसँग आपुर्ति सहज पार्नेबारे छलफल भइरहेकाले अब आपुर्तिमा समस्या नआउने बताए ।

उनले सदियौंदेखि रहि आएको नेपाल भारत सम्बन्ध विगार्ने कोशिस भएको बताउँदै भारतसँगको सम्बन्ध धुमिल हुन नसक्ने बताए ।अध्यक्ष ओलीले भारतीय प्रधानमन्त्री नरेन्द्र मोदीले नेपाल आउँदा सम्बन्धको परिभाष बदल्नुपर्ने र विकास साझेदारको सम्बन्ध बनाउनुपर्ने उल्लेख गरेको बताउँदै अब नेपाल भारत विकास साझेदार बन्ने बताए ।

अध्यक्ष ओलीले प्रमुख तीन दलका बीचमा देखिएको एकता देश विकासमा पनि कायम रहने बताए ।उनले नेपालमा संविधान जारी भएपश्चातको अवस्था सामान्य भए पनि केही मुद्दा नमिलेका कारण मधेसमा आन्दोलन भैरहेको र त्यसको सम्बोधन उचित ढंगले हुने बताए । उनले आन्दोलनकारीले वार्ता नै गर्दिन भन्नु नाजायज भएको बताए ।


﻿राजकमल सिंह
२६ चैत, जनकपुर । पछिल्लो समय पूर्व-पश्चिम राजमार्गको जनकपुर-ढल्केवर क्षेत्रमा मोटरसाईकल लुटपाट तथा कुटपीट गर्ने गिरोह सक्रिय हुन थालेका छन् ।
महेन्द्रनगरमा मोटरसाईकल दुर्घटनामा घाईते भएको भनिएका एकजना युवालाई स्थानीय केही ब्यक्तिले मरणसन्नहुने गरी कुटपीट गरेको रहस्य खुलेपछि स्थानीयको संग्लग्नतामा राजमार्गमा डकैती र लुटपाट हुने गरेको खुलेको हो ।
बुधबार साँझ धनुषाको महेन्द्रनगरभन्दा १ किलोमिटर दक्षिण हरैयामा मोटरसाईकल दुर्घटनामा बिन्धी ७ का २४ वर्षीय रञ्जन कुमार झा गम्भीर घाईते भएको प्रहरीलाई जानकारी भएपनि वास्तवमा उनलाई स्थानीयले कुटपिट गरी लुटपाट गरेका थिए ।
सडक छेउमा बेहोस अवस्थामा रहेका पीडित झालाई प्रहरीले नै रमदैया मेडिकल कलेजमा पुर्‍याएको थियो । त्यहाँ उपचार हुन नसकेपछि उनलाई बिहीबार काठमाडौं लगिएको छ ।
बा ५१ प १२४७ नम्बरको मोटरसाइकलमा महेन्द्रनगरस्थित आफ्नै फ्याक्ट्रीबाट फर्किदै गर्दै झालाई साइकलमा ठक्कर दिएको निहुँमा हरैयाका राकेश राउत र विवेक राउतले साथीहरुसमेत लगाएर कुटपिट गरी साथमा रहेको मोवाईल र नगद लुटेर भागेको उपचाररत पीडित झाले बताए ।
अनुहार र हातमा फलामको रडले हानिएका झाको काठमाडौंको बिरेन्द्र सैनिक अस्पतालमा उपचार भइरहेको छ । उपचारमा संग्लग्न डाक्टरले झा लाई घरेलु हतियारले प्रहार गरेको देखिएको बताएका छन् ।
घटना हुँदा इलाका प्रहरी कार्यालय महेन्द्रनगरका प्रहरी निरिक्षक लक्ष्मण सिंह ठकुरीले झा दुर्घटनामा परेर घाईते भएको बताएका थिए । घटनास्थलइप्रका महेन्द्रनगरभन्दामात्रएककिलोमिटरको दूरीमा छ ।
जनकपुर ढल्केवर सडकखण्ड अन्तर्गत लक्ष्मिनियाँ बजार, सपहीलगायतको स्थानमा एकान्त स्थान बनाएर सवारी लुटपाट हुने क्रम पछिल्लो समय बढेको छ । यस्ता कार्यमा स्थानीय युवाहरुकै संग्लग्नना रहेको हुनसक्ने अनुमान पीडितहरुको छ ।

﻿
१५ कात्तिक, भक्तपुर । नेपाली कांग्रेसका सभापति शेरबहादुर देउवाले अबको निर्वाचनमा बहुमत ल्याउने दावी गरेका छन् । यसपटक पनि नेपाली जनताले कांग्रेसलाई नै पहिलो पार्टी बनाउने देउवाले विश्वास व्यक्त गरे ।
नेपाली कांग्रेस भक्तपुरले सोमबार आयोजना गरेको कार्यक्रममा देउवाले भने, ‘वर्तमान समयमा देखिएको राजनीतिक गतिरोध अन्त्यका लागि कांग्रेसले सक्नेजति भूमिका इमान्दारीपूर्वक निर्वाह गरिरहेको छ । नेपालको विकास कांग्रेसले मात्र गर्नसक्छ । त्यसैले अबको चुनावमा नेपाली कांग्रेसले बहुमत ल्याउँछ । जनताले नम्बर वान पार्टी बनाउनेछन् ।’
संविधान संशोधन पछि निर्वाचनको वातावरण तयार हुने र तीनै तहको निर्वाचन सम्पन्न गर्दै संविधानको सफल कार्यान्वयन गर्ने उनले बताए ।
मधेसका मुद्दा सम्बोधन गरेर नेपालको संविधानलाई संशोधन गर्ने र सर्वमान्य बनाउने कांग्रेस सभापति देउवाले बताए ।
कार्यक्रममा परराष्ट्रमन्त्री डा. प्रकाशशरण महतले परराष्ट्र नीति सडकमा कराउने नभई कुटनीतिक तवरले अगाडि बढ्ने बताए । आफूले नेपालको हितलाई केन्द्रबिन्दुमा राख्दै काम गरिरहेको दावी समेत गरे ।
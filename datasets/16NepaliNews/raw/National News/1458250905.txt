
﻿राजविराज, ४ चैत । लैङ्गिक हिंसा नियन्त्रण जिल्ला सञ्जालले राजविराज– ९ प्याव्सनको कार्यालयमा बिहीबार बिद्यार्थी सचेतना कार्यक्रम गरेको छ ।
कार्यक्रममा महिला तथा बालबालिकामाथि हुने हिंसा, हिंसाका कारण, नियन्त्रणका उपाय, कानुनी व्यवस्थाका साथै बालअधिकारका बारेमा बिद्यार्थी बालबालिकालाई जानकारी दिइएको छ । हिंसा हुन नदिन बिद्यार्थीहरुले खेल्न सक्ने भूमिकाबारे अन्तरक्रिया गर्दै कार्यक्रममा सेवा केन्द्रको भिडिओ बृतचित्र र मुना तथा चेतना टेलिफिल्म देखाइएको छ ।
जिल्ला सञ्जालका अध्यक्ष मनोहरकुमार पोखरेलको अध्यक्षतामा सम्पन्न कार्यक्रममा प्रहरी नायव उपरिक्षक दान बहादुर कार्की, जिल्ला बाल सञ्जालका अध्यक्ष अमर यादवले सहजिकरण गरेका थिए । बालअधिकार र कानुनी अज्ञानताका कारण विभिन्न हिंसा सहन गर्न वाध्य बालबालिकालाई सुरक्षाको अनुभूतिका साथ आत्मविश्वास जगाउन र शिक्षक–शिक्षिकाहरुलाई समेत बालमैत्री वातावरणमा अध्यापन गराउने कार्यविधि र व्यवहारका बारेमा जानकारी दिन कार्यक्रमको आयोजना गरिएको थियो ।
सचेतना कार्यक्रममा स्थित ग्रीन सेकेण्ड्री विद्यालयका संस्थापक देवकान्त चौधरी, प्रिन्सिपल मनोज कुमार यादव, सामुदायिक सेवा केन्द्रका सहसचिव रमानन्द देव, प्रहरी सहायका निरीक्षक गंगाराम चौधरीलगायतको उपस्थिती रहेको थियो ।  कार्यक्रममा ग्रीन सेकेण्ड्री विद्यालयमा नौ र १० का बिद्यार्थीहरुका साथै शिक्षक, शिक्षिका गरी ७० जनाको उपस्थिती रहेको थियो ।


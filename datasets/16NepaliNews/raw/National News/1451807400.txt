
﻿सन्देश श्रेष्ठ

१९ पुस, पोखरा । पोखराको सहारा क्लवले आयोजना गर्ने आहा रारा गोल्डकपको १४ औं संस्करणमा ३ विदेशीसहित १२ टिमले प्रतिस्पर्धा गर्ने भएका छन् । ‘खेलकुदको विकासमा सहकार्य गरौं, पोखरालाई खेलकुद पर्यटनको रुपमा स्थापित गरौं’ भन्ने मूल नाराका साथ यहि माघ ५ गतेदेखी १६ गतेसम्म प्रतियोगीता आयोजना हुँदैछ ।
प्रतियोगीतामा सहभागी हुन छिमेकी देश भारत, भुटान र बंगलादेशमा पत्रचार गरिएको पोखरामा आइतबार आयोजित पत्रकार सम्मेलनमा बताइयो । प्रतियोगितामा विभागीय क्लवहरु त्रिभुवन आर्मी क्लव, नेपाल पुलिस क्लव र सशस्त्रको एपीएफ क्लवले प्रतिस्पर्धा गर्नेछन् । यस्तै नेपालका ए डिभिजन क्लवहरु रुस्लान थ्रीस्टार क्लव, लक्ष्मी हुण्डाई मनाङ मस्र्याङ्दी क्लव, नव जनजागृति युवा क्लव सिमरा, रमपम झापा ११, आयोजक सहारा क्लव पोखरा र जावलाखेल युथ क्लवले पनि भाग लिने क्लवका अध्यक्ष बिरभद्र आचार्यले जानकारी दिए ।
आयोजक सहारा क्लवले प्रतियोगिताको तयारी तिव्र पारिएको जनाएको छ । विदेशी टिमको टुंगो केही दिनमै लगाउने भन्दै आचार्यले प्रतियोगिताबाट करीब २० लाख रुपैयाँ बचत गर्ने लक्ष्य राखिएको उल्लेख गरे । प्रतियोगितामा ९९ लाख ९२ हजार रुपैयाँ कुल संकलन गरेर ७९ लाख ६२ हजार ३ सय रुपैयाँ खर्च गर्ने लक्ष्य राखिएको प्रतियोगिता संयोजक केशबहादुर थापाले बताए । उनका अनुसार बचत रकम क्लवद्धारा संचालित सहारा एकेडेमीमा रहेका कठिन परिस्थिति एवम् विपन्न वर्गका १६ जिल्लाका २६ जना बालबालिकाको भरणपोषण र शिक्षामा खर्च गरिनेछ ।
दर्शकलाई एक तोलाको सुनको सिक्का
क्लवले प्रतियोगितामा सहभागि एक दर्शकलाई एक तोलाको सुनको सिक्का प्रदान गरिने घोषणा गरेको छ । प्रतियोगिता अवधी भरमा टिकट काट्ने दर्शक मध्येबाट एक जनालाई गोलाप्रथा गरी सहारा हङकङको प्रायोजनमा १ तोलाको सुनको सिक्का र सिजी ग्रुपले एलजी टिभी प्रदान गर्ने क्लवले जनाएको हो । त्यस्तै प्रतियोगिता अवधिमा प्रत्येक दिन गोलाप्रथाद्वारा एक जना दर्शकलाई माइक्रो म्याक्स मोवाइल पनि छुट्टै प्रदान गरिने प्रतियोगिता मूल आयोजक समितिका सदस्य सचिव केशवराज वरालले जानकारी दिए ।
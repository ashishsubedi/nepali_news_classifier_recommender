
﻿वीरगञ्ज, १८ असोज । बाराको बहुअरी गाविसको आयोजनामा मङ्गलवार वाईपास सडक खण्डको हनुमान मन्दिर अगाडि महाविरि मेला लागेको छ ।
मेलाको उद्घाटन संघिय समाजवादि फोरम नेपाल पर्साका अध्यक्ष समेत रहेका शान्ति समिति पर्साका संयोजक प्रदिप यादवले गरेका छन् ।
कार्यक्रमका प्रमुख अतिथि प्रदिप यादवले दुवै देश बीच भएको कुस्ती प्रतियोगिताले दुवै देशको मान र सम्मान बढाएको बताए । दुवै देशबीच रहेको तिक्तताका बाबजुद पनि रोटीबेटीको सम्बन्धलाई अझैं बलियो पार्ने बताएका छन् । अध्यक्ष यादवले कुस्ति मधेशको सान र मधेशी जनताको पहिचान रहेको बताउदै यस्तो प्रतियोगिता हरेक गाउँगाउँमा आयोजना हुनुपर्ने बताए । अध्यक्ष यादवले सरकार र मधेशी मोर्चा विच भएको ३ बुंदे सहमति कार्यन्वयन गर्न उदासिन देखाएको चिन्ता व्यक्त गर्दै, उनले जुन सरकार आएपनि मधेशी जनतालाई धोका मात्रै दिएको आरोप लगाएका छन् ।
मोर्चाले मधेशको माग पुरा गराउने भरोसाकासाथ सहमति गरेको पनि तर प्रचण्ड सरकारले ओली जस्तै नाटक देखाउन थालेको आरोप लगाए । मोर्चा र सरकारविचको सहमति तिहार अगाडी कार्यन्वयन नगरे तिहारपछि उत्पन्न हुने परिस्थितिको जिम्मेवार स्वयम सरकार हुने बताए । मधेशी जनताले हाल सम्म संघर्षबाटै केहि उपलब्धी पाएकोले बाँकि उपलब्धी पनि सडक संघर्षबाटै लिने दावी गरे ।
संस्कृतिक सम्बद्र्धन र खेलकुदको प्रवद्र्धनको गर्ने उदेश्यले लागेको मेलामा नेपाल र भारत गरि २ सय भन्दा कुस्ती खेलाडीहरुले भाग लिएका छन् । कार्यक्रममा भारतको प्रसिद्ध उत्तर प्रदेशका कुस्तिवाज वकिल यादव, मुन्ना टाईगर, भारतिय सेना बनारसका अच्छेलाल, दिल्लीका दिपक लगायत नेपालका तर्फबाट मिर्जापुरका लक्ष्मण यादव, शिवबार्वाका वृजकिशोर यादव, इनर्वाका लक्षणदेव ठाकुर, चैनपुरका लङ्गटु लगायतको सहभागिता रहेको छ ।
भारतको बनारस, गोरखपुर, हाजिपुर, दिल्ली, रामनगर, मिर्जापुर, सुगौली लगायत नेपालका तर्फबाट मिर्जापुर, चैनपुर, जयमंगलापुर, गर्दौल, सिरहा लगायतका कुस्ति खेलाडीहरुको सहभागिता रहेको छ । कार्यक्रममा रेफ्रि मदन यादव, विरशमसेर यादव, गणेश यादव, बसिम टाइगर लगायतको उपस्थिति रहेको थियो भने कार्यक्रम महावीर प्रसाद यादवको संयोजकत्वमा दिनभरि चलेको आयोजकले जनाएको छ । कुस्तीमा विजेता हुनेलाई १५ सय रुपैया र उप–विजेतालाई १ हजार रुपैया दिने आयोजकले जनाएको छ ।

﻿काठमाडौँ, १ फागुन - विभिन्न दलका नेताले पछिल्लो समय दलबीचको संवादहीनताको अवस्थालाई अन्त्य गरी अब दलहरु अधिकतम् सहमतिका लागि गम्भीर हुनुपर्नेमा जोड दिएका छन् । रिपोर्टर्स क्लबले आज आयोजना गरेको साक्षात्कारमा उनीहरुले प्रधानमन्त्री सुशील कोइराला र एमाओवादी अध्यक्ष पुष्पकमल दाहालबीच वार्ता हुनु सकारात्मक भएको प्रतिक्रिया दिएका छन् । नेपाली काँग्रेसकी नेत्री सुजाता कोइरालाले सहमति भनेकै बहुमत भएको भन्दै संसारमा कतै पनि कुनै विषयमा शत्प्रतिशत सहमति नहुने हुँदा प्रक्रियामा गएर संविधान जारी गर्न सबै एकमत हुनुपर्ने बताउनुभयो ।

उहाँले मुलुक टुक्र्याउने सङ्घीयता र जनतालाई अपमान गर्ने कार्य कुनै पनि हालतमा हुनै नसक्ने र समावेशीताका लागि मिश्रित निर्वाचन प्रणाली आफूहरुले स्वीकारी सकेकाले त्यसलाई सकारात्मकरुपमा लिनुपर्ने बताउनुभयो । नेकपा (एमाले)का उपाध्यक्ष युवराज ज्ञावलीले संवादहीनताबाट वार्ताको सुरुवात हुनु सकारात्मक भएको भन्दै जनताको चाहना पनि वार्ता नै भएको दाबी गर्नुभयो । उहाँले आम जनताको दबाब भनेको नै राजनीतिक दलले सहमति र वार्ताकै आधारमा संविधान जारी गरून् भन्ने नै भएकाले वार्ता हुनु अत्यन्तै स्वागतयोग्य भएको र अब मुलुकले निकास पाउने विश्वास व्यक्त गर्नुभयो ।

एकीकृत नेकपा (माओवादी)का प्रवक्ता दीनानाथ शर्माले सङ्घीयताको विवादमा नामाङ्कन र सीमाङकन गर्ने जिम्मा प्रदेश सभालाई दिएर पनि सहमति गर्न सकिने स्पष्ट पार्नुभयो । राप्रपाका नेता डा प्रकाशचन्द्र लोहनीले माघ ८ को भीष्मप्रतिज्ञा दलहरुको पनि प्रतिज्ञा बनेको भन्दै पछिल्लो समयमा दलहरुबीच सुरु भएको वार्ता सकारात्मक भएको बताउनुभयो । समाजवादी जनता पार्टीका अध्यक्ष प्रेमबहादुर सिंहले दलहरुबीच सहमतिको वातावरण बन्दै गएको भन्दै सहमतिबाटै संविधान जारी गर्नुपर्नेमा जोड दिनुभयो ।


﻿नेकपा (एमाले) का अध्यक्ष केपी शर्मा ओलीले आन्दोलनको धम्की दिन छाडेर वार्तामा आउन एमाओवादीलाई आग्रह गरेका छन् । आन्दोलन गर्छु भन्नु केवल धम्की मात्र भएको बताउँदै अध्यक्ष ओलीले एमाओवादीले गर्ने आन्दोलनलाई जनताले साथ नदिने दावी गरे । एमालेको भातृ संगठन प्रेस चौतारी नेपालको १७ औं स्थापना दिवसका अवसरमा राजधानीमा आयोजित एक कार्यक्रममा बोल्दै अध्यक्ष ओलीले सो कुरा बताएका हुन् ।  अध्यक्ष ओलीले यो संविधानसभा संविधान बनाउनकै लागि गठन भएको भन्दै संविधान कुनै पनि हालतमा जारी हुने बताए । उनले भने, & यो संविधानसभा संविधान नदिइकन घोसेमुन्टो लाएर असफल हुने छैन, यसो भन्दा कतिपयलाई रिस उठ्न सक्छ, अनि संविधान बनाउन खोज्ने अपराध गर्न पाइन्छ भन्ने आरोप लगाइन्छ, हामी त सहमतिका लागि लचिलो छौँ तर आफू नमिलीकन सहमति हुँदैन भन्ने जबर्जस्त सोच गलत छ ।&   कार्यक्रमा बोल्दै ओलीले सिटी फुकेका भरमा जनता आन्दोलनमा उत्रिहाल्छन् भन्ने भ्रम नपाल्न एमाओवादीलाई आग्रह गरे । उनले भने,  आन्दोलन के का लागि गर्ने ? सिटी फुकेका भरमा जनता लाठा लिएर एकअर्काका टाउका फुटाउन आइहाल्छन् भन्ने भ्रम नपाल्न मेरो आग्रह छ ।  साथै ओलीले सदस्यता खोसिन्छ भनेर दुई चार जना कार्यकर्तामात्र सडक निस्कन सक्ने तर जनता सडकमा नउत्रने दावी गरे । उनले प्रश्न गरे, के लडाइँ भनेको फुटबल खेल हो र ? ललितपुर ११ र काठमाडौं ११ भन्या जस्तो हो र ? लडाइ भनेको दुरगामी रुपमा समाजलाई प्रतिकूल असर पर्ने कुरा हो ।&  ओलीले हिंसा मात्रै सत्य र बाँकी जगत् मिथ्या ठान्ने एमाओवादीले देशमा हुँडलो र रक्तपात मच्चाउन आन्दोलनको धम्की दिएको आरोप लगाउँदै धम्की र भ्रमका भरमा राजनीतिमा लागेका ती दलका कार्यकर्तालाई आफ्नो पार्टीमा आएमा सम्मान र सुरक्षा दिने उद्घोष गरे । उनले  एमाओवादीले मर्ने, टाउका फुटाउने  मात्र कुरा गरेको बताउँदै त्यसतर्फ नलाग्न युवाहरुलाई आग्रह पनि गरे । उनले एमाओवादीका नेताहरुलाई मर्ने र टाउका फुटाउने कुरा नगर्न आग्रह गर्दै भने, & मरेर के हुन्छ ? बरु चुनाव लड्नुस, संसद बन्नुहोस्, मन्त्री हुनुहोस् ।&  ओलीले एमाओवादीका नेताहरुमा धेरै ठूलो आवेश र उत्तेजनाको भूत चढेको बताउँदै आवेशले केही पनि नगर्ने बताए । साथै उनले एमाओवादीका नेताहरुलाई सिटामोल खाएर र पानी पट्टी लगाएर आवेश शान्त पार्न आग्रह गरे । उनले भने, & आवेशको ज्वरो चढेका पार्टीका साथीहरुलाई सिटामोल खान र पानीपट्टी लगाउन भन्छु, धेरै दाह्रा किट्यो भने बङ्गारा खिइन्छ, त्यस कारण मान्छेका टाउका फुटाउने र खुट्टा भाँच्ने उत्तेजनापूर्ण अभिव्यक्ति नदिन आग्रह गर्छु ।&   यही माघ ५ गते एमाओवादीका अध्यक्षसँग अत्यन्त सुमधुर कुरा भएको सन्दर्भ कोट्याउँदै उनले भने, & मैले त सहमति हुने विश्वास गरेको थिएँ, दिउँसोको मधुर मुस्कान त राति छातीमा माइक प्रहार गर्ने घटनामा परिणत भयो ।&   

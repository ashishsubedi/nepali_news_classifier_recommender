
﻿काठमाडौं, भदौ १३ ।  म चन्द्रबहादुर गुरुङ हो, म गुरुङ समुदायको व्यक्ति हो । तर म जातीय राज्यको पक्षमा छैन । जातीय राज्य दिनु पनि हुँदैन । यो देशमा १ सय २५ जात छन्, के सबैलाई राज्य दिने ? अनि देशलाई १ सय २५ टुक्रा पार्ने ?  यो भनाई नेकपा एमालेका सभासद चन्द्रबहादुर गुरुङको हो । उनी मोरङ ८ बाट प्रत्यक्ष निर्वाचित सभासद हुन् । संविधानको परिमार्जित विधेयकमाथिको छलफलमा बोल्दै सभासद गुरुङले अधिकार सबैलाई समान ढंगले दिनुपर्ने तर जातीय राज्य दिन नहुने बताए ।

सबैलाई सुहाउने किसिमले आफ्ना माग राख्नुपर्ने भन्दै उनले ठुला ठुला कुरा गरेर जनता नभड्काउन मधेशी र थारु समुदायलाई आग्रह गरे । जनताको कुरा नउठेको भन्दै उनले भने,  जात र धर्मका कुरामात्रै उठाउँदा गरिब मजदुर, महिला, बालबालिका, बृद्धबृद्धाको कुरा उठेको छैन ।  जातीय राज्य माग गर्नेहरुको नियत जनतले एक दिन थाहा पाउने र त्यसको भण्डाफोर गर्ने उनको दावी छ । राष्ट्रिय प्रजातन्त्र पार्टीका इस्तिहाक अहमद खानले देशले मलाई के दियो भन्ने भन्दा पनि देशलाई मैले के दिए भनेर सोच्न सबैलाई आग्रह गरे ।

संविधानसभाबाट बाहिरिएका थारु समुदाय र मधेशवादी दलहरुसँग वार्ता गर्नुपर्नेमा समेत उनको जोड छ । नेपाली कांग्रेसका अमृतलाल राजबंशीले जातीय र क्षेत्रीयका आधारमा राज्य निर्माण गरिदा विश्वका कातिपय देश टुक्रिएको भन्दै यस्ता मागहरु सम्बोधन गर्न नसकिने तर्क गरे । अहिले आएको ७ प्रदेसको खाका नै उपयुक्त भएको उनको दावी छ । कमभन्दा कम राज्य निर्माण गरेर जातीय, क्षेत्रीय विभेद अन्त्य गर्नुपर्ने उनको माग छ ।


﻿१ चैत, काठमाडौं । सशस्त्र प्रहरीले सर्लाहीको मलंगवा नगरपालिका ११ भेडैया ईलाकाबाट सोमबार करीब दुई सय बोतल कोरेक्स र एक सय ५० वटा नेट्रोभेट ट्याब्लेट बरामद गरेको छ ।
सशस्त्र प्रहरी बल बोर्डर आउट पोष्ट खुटौनाबाट गस्तीमा खटिएको एपीएफ टोलीले उल्लेखित लागूऔषध बरामद गरेको हो ।
आगलागी नियन्त्रण
यसैगरी सशस्त्र प्रहरीले मोरङको बाहुनी ६ वस्ने सरिता खड्काको घरमा सोमबार लागेको आगलागी स्थानीय प्रहरी तथा स्थानीय बासिन्दाको सहयोगमा नियन्त्रणमा लिएको छ । आगलागीबारे जानकारी पाउनासाथ सशस्त्र प्रहरी बल सुरक्षा बेस बाहुनीबाट सशस्त्र प्रहरीको टोली खटिएको थियो ।
आगलागीबाट करीब सात लाख रुपैयाँ बराबरको धनमाल क्षति भएको बताइएको छ ।
यसैगरी झापाको गरामनी गाविस २ स्थित सुन्दर निचा झोडा सामुदायिक वनमा आइतबार भएको आगलागी पनि एपीएफ टोली र स्थानीय बासिन्दाले नियन्त्रणमा लिएको सशस्त्र प्रहरी नायव उपरीक्षक अजय छतकुलीले जानकारी दिए ।
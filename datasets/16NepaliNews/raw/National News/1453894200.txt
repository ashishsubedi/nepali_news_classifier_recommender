
﻿१३ माघ, काठमाडौं । हिरासतमा रहेका बेला औषधि समेत खान नदिएको भन्ने गायिका रेखा शाहको दाबीको प्रहरीले खण्डन गरेको छ ।
महानयरीय प्रहरी परिसर काठमाडौंले शाह हालै पक्राउ गरी १० दिन थुनामा राखेको थियो ।
अदालतबाट साधारण तारेखमा छुटेकी रेखाले मंगलबार विज्ञप्ति निकालेर प्रहरी हिरासतमा रहँदा गालीगलौज गरेको तथा औषधि समेत खान नदिएको आरोप लगाएकी थिइन् ।
बुधबार महानयरीय प्रहरी परिसर काठमाडौंले विज्ञप्ति निकालेर गायिका शाहले पाउने कुनै पनि सुविधावाट वन्चित नगरिएको बताएको छ ।
‘सवै सुविधाको उपभोग गरेर पनि आफूले गरेको कर्तुतहरुलाई ढाकछोप गर्ने उद्देश्यले कपोकल्पित, भ्रामक र तथ्थहिन प्रेस विज्ञप्ति जारी गरेकोमा महानगरीय परिसर काठमाडौं खेद प्रकट गर्दछ’-विज्ञप्तिमा भनिएको छ ।
महानयरीय प्रहरी परिसर काठमाडौंलले अनुसन्धानमा रहेका सवै थुनुवाहरुको पूर्ण स्वास्थ्य परिक्षण हुने र औषधि सेवनकर्ता रहेमा २४ घण्टा स्वास्थ्य सेवा उपलव्ध गराउने गरी हिरासत कक्षमा बस्ने गरी स्वास्थ्यकर्मी रहने व्यवस्था रहेको समेत बताएको छ ।

﻿
३ पुस, ताप्लेजुङ । चिसो बढेसँगै गाउँ छाड्ने चलनलाई तोड्दै घुन्सावासीले यसवर्ष गाउँ नछाड्ने भएका छन् । मंसिरको मध्यदेखि नै हिमपात भएर अत्यधिक चिसो हुने घुन्सामा पुस लाग्दासमेत हिउँ नपरेपछि उनीहरुले गाउँ नछाड्ने भएका हुन् ।
अघिल्ला वर्षहरुमा चिसो मौसम सुरु हुनेवित्तिकै घुन्साका नागरिक एक घण्टा पैदल हिँडेर फले र सदरमुकाम फुङ्लिङ झर्ने गर्थे । कोहीकोही घुन्सावासी व्यापारका लागि काठमाडौं जाने गर्थे ।
‘यसपालि जाडो कम भएकाले हामीहरु कतै वसाईं नजाने सोचिरहेका छौं’ स्थानीय टाँसी तेन्जिङ शेर्पाले भने, ‘हामी सामान्य हिमपात खप्न तयार भएर वसेका छौं ।’
यहाँ पछिल्ला वर्षहरुमा हिउँदमा कम हिउँ पर्ने र फागुन/चैतमा बेमौसमी हिउँ पर्न थालेको छ ।
यसपाली घुन्सामाथिका खम्बाछेन, लोनाकलगायत बस्तीका नागरिक पनि वर्ष हिउँ छल्न घुन्सा नै झरेका छन् ।
चिसोका कारण यस क्षेत्रका विद्यालयहरू बन्द भइसकेका छन् ।
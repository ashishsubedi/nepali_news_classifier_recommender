
﻿यसअघि कसुरको गाम्भीर्य बढाउने र घटाउने अधिकार न्यायाधीशको स्वविवेकमा प्रयोग हुँदै आएको थियो । संसद्मा दर्ता भएको फौजदारी र देवानीसम्बन्धी विधेयक पारित भए न्यायाधीशको ‘स्वविवेकीय अधिकार’माथि बन्देज लाग्नेछरामकृष्ण अधिकारी/नयाँ पत्रिकाकाठमाडौं, २४ माघ
न्याय सम्पादनका क्रममा न्यायाधीशले प्रयोग गर्दै आएको ‘स्वविवेकीय अधिकार’ प्रयोगमा बन्देज लाग्ने भएको छ । यसअघि कसुरको गाम्भीर्य बढाउने र घटाउने अधिकार न्यायाधीशको स्वविवेकमा प्रयोग हुँदै आएको थियो । संसद्मा दर्ता भएको फौजदारी र देवानीसम्बन्धी विधेयक पारित भए त्यस्तो अधिकारमाथि बन्देज लाग्नेछ ।
१९९० र २०२० सालको मुलुकी ऐन प्रतिस्थापन गरी निर्माण गर्न लागिएको फौजदारी कसुरसम्बन्धी कानुन र देवानी कसुरसम्बन्धी कानुनमा त्यस्तो व्यवस्था गर्न लागिएको हो ।
व्यवस्थापिका संसद्को विधायन समितिअन्तर्गतको उपसमिति संयोजक कृष्णभक्त पोखरेलका अनुसार न्यायाधीशलाई आफ्नो तजबिजी आधारमा न्याय सम्पादन गर्न दिने अधिकारमा संशोधन गर्दै कसुरको गाम्भीर्य बढाउने तथा घटाउने अवस्थाहरू नै कानुनमा उल्लेख गरी त्यस्तो व्यवस्था गर्न लागिएको हो । फौजदारी कसुरसम्बन्धी प्रचलित कानुनलाई संशोधन तथा एकीकरण गर्न बनेको विधेयकमा यससम्बन्धी छुट्टै प्रावधान समेट्न खोजिएको छ ।
विधेयकको परिच्छेद ४ अन्तर्गतको धारा ३७ मा कसुरको गाम्भीर्य बढाउने अवस्था र धारा ३८ मा गाम्भीर्य घटाउने अवस्थाका विषयमा उल्लेख गरिएको विधायन समितिअन्तर्गतकै अर्का उपसमिति संयोजक रामनारायण बिडारीले बताए ।
कस्ता कसुरलाई बढी सजाय ?
राष्ट्रपति, सरकार प्रमुख वा विदेशी राज्य प्रमुखविरुद्धको कसुर गरेमा
विश्वासको दुरुपयोग गरी कसुर गरेमा
सरकारी कार्यालय, सार्वजनिक कार्यालय वा धार्मिक स्थलमा कसुर गरेमा
एकपटक कैद सजायका निम्ति अपिल गरेका व्यक्तिले पुन: कसुर गरेमा
कसैलाई क्रुर यातना, अमानवीय वा अपमानजन्य व्यवहार गरी कसुर गरेमा
कस्ता कसुरलाई कम सजाय ?
१८ वर्षभन्दा कम वा ७५ वर्षभन्दा माथि उमेर भएका कसुरदारको हकमा
कसुरदारले कसुर गर्ने नियत नभएको अवस्थामा
जुन व्यक्तिविरुद्ध कसुर भएको छ, सो व्यक्तिले कसुरदारलाई कसुर हुनुअगाडि उत्तेजित गर्ने/धम्की दिने कार्य गरेमा
कसुरदारको नजिकको नातेदारविरुद्ध गरिएको कुनै गम्भीर कसुरको प्रतिकारको रूपमा तत्कालै कसुर भएको अवस्थामा
कसुरदारले स्वेच्छाले कसुर गरेको स्वीकार गरेको अवस्थामा
सम्बन्धित अधिकारीसमक्ष आत्मसमर्पण गरेको अवस्थामा
कसुर स्वीकार गरी पीडितलाई क्षतिपूर्ति दिइसकेको वा दिन मञ्जुर गरेको अवस्थामा
अपांगताका कारण कसुरदारको क्षमता ह्रास भएको अवस्थामा
यस्ता मुद्दामा आजीवन जेल
क्रुर यातना दिई वा निर्ममतापूर्वक ज्यान मारेमा
वायुयान अपहरण गरी वा विस्फोट गरी ज्यान मारेमा
अपहरण गरी वा शरीर बन्धक लिई ज्यान मारेमा
सार्वजनिक रूपमा उपभोग हुने पेय वा खाद्यपदार्थमा विष हाली ज्यान मारेमा
कुनै जात–जाति वा सम्प्रदायको
अस्तित्व नै लोप गर्ने जाति हत्या (जेनोसाइट) गरेमा
जबर्जस्ती करणी गरी ज्यान मारेमा
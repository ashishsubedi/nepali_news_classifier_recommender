
﻿साँखु । विनासकारी भूकम्पको एक वर्षपछि साँखु पुग्दा स्थानीय दयालक्ष्मी श्रेष्ठ इनारमा पानी उभाउँदै थिइन् ।

भूकम्पका कारण थातथलो गुमाएकी उनले अझै घर बनाउन सकेकी छैनन् । भूकम्पको बेलामा खेतमा आलु गोड्न गएकाले बँचेकी उनी र उनको परिवार भत्किएको घर नजिकै सामान्य टहरो हालेर बसेको छ ।

“सरकारले घर बनाउन सहयोग गर्छ कि भनेर पर्खिएको”, उनले बाह्रखरीसँगको कुराकानीमा भनिन्, “सरकारले पैसा नदिइ त कसरी घर बनाउनु ?” केही समय अघि घर बनाउन सुरसार कसेको भएपनि कस्तो घर बनाउने भन्ने मेसो नपाएकाले बनाउन रोकिएको उनको भनाई थियो । उनले भनिन्, “सरकारले कस्तो घर बनाऊ भन्ने हो, त्यो थाहा नपाएकाले बनाएनौं ।”

त्यस्तै साँखुकै राधादेवी श्रेष्ठ पनि घर अघिल्तिर बसेर बत्ती कात्दै थिइन् । भूकम्पले आफ्नो घर नभत्काए पनि आँखा अघिल्तिरै टोल खन्डहर बनेको उनले विर्सेकी छैनन् । “कस्तो राम्रो टोल थियो”, उनले अघिल्तिरको डबली देखाउँदै भनिन्, “हेर्दाहेर्दै यस्तो भयो ।”

आफ्नो घर अघिल्तिर थोरै खुल्ला ठाउँ भएकाले बाँचेको बताउँदै उनले भनिन्, “यहाँको जोशी टोल र पूर्व दिवंगत मन्त्री जोगमेहर श्रेष्ठको दाजुभाइ खलकको त केही बाँकी रहेन ।”

पुराना घर र साँघुरो बाटो भएकाले भाग्दा भाग्दै किचिएको उनले बताइन् । त्यसकारण पनि साँखुमा मात्रै ८८ जनाको मृत्यु भयो । गत वैशाखको विनासकारी भूकम्पले बढी असर पुर्याएको साँखुको भित्रि बजार अझै तंग्रिन सकेको छैन । भग्नावशेषहरू पनि पूर्णरूपमा पन्छाइएका छैनन् ।

“मान्छे नै पाईंदैन”, स्थानीय राम श्रेष्ठले भने, “के गर्ने के गर्ने भन्ने अन्यौल रहँदा भत्किएका संरचना पन्छाउन सकिएको छैन ।”

मुख्य बजार क्षेत्र रहेको साँखुको भित्रि भाग ध्वस्त प्रायः देखिन्छ भने पुराना घर, मन्दिर तथा सम्पदाहरू खन्डहर बनेका छन् ।

केही स्थानीयले भग्नावशेष पन्छाएर जग खन्न थालेको भए पनि अधिकांश पीडितहरू अन्यौल देखिन्छन् । सरकारले घरको मोडल समेत नदिएको र कुन मामदण्डको घर बनाउने भन्ने स्पष्ट नभएकाले केही नगरेको उनीहरूको भनाइ छ ।










 
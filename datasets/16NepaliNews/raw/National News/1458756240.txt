
﻿१० चैत, रुकुम । काठ चोरी तस्करी गर्ने विषयमा विवाद हुँदा रुकुममा दुई समूहबीच खुकुरी हानाहान भएको छ ।
फाइल तस्वीर
जिल्लाको गोतामकोट गाविस ४ का ३८ वर्षीय धनबहादुर बस्नेत र विरबहादुर थापाबीच काठ चोरी तस्करी गर्ने विषयमा विवाद भएपछि खुकुरी हानाहान भएको हो ।
खुकुरी प्रहारबाट बस्नेतको टाउको र हातमा गम्भीर चोट लागेको छ । उनलाई जिल्ला स्वास्थ्य कार्यालय रुकुममा उपचार हुन सम्भव नभएपछि थप उपचारका लागि यति एअरलाइन्सको हवाइजहाज चार्टर गरेर काठमाडौं लगिएको छ ।
रुकुममा नेपाल एअरलाइन्सको हजाइजहाज मात्र सञ्चालनमा रहेकाले बस्नेतलाई उपचारका लागि काठमाडौं लैजान यति एअरलाइन्सको जहाज सल्ले एरपोर्टमा झिकाइएको थियो ।
थापाले जंगलबाट काठ चोरौं भन्दा बस्नेतले नमानेपछि यस्तो घटना भएको प्रारम्भिक अनुसन्धानबाट खुलेको रुकुमका निमित्त प्रमुख प्रहरी निरीक्षक पुष्पकमल श्रेष्ठले जानकारी दिए । खुकुरी प्रहार गर्ने थापालाई प्रहरीले नियन्त्रणमा लिएर थप अनुसन्धान गरिरहेको छ ।
– लोकेन्द्र खनालबाट
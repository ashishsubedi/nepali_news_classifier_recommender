
﻿४ फागुन, काठमाडौं । एकीकृत नेकपा माओवादी निकट क्रान्तिकारी पत्रकार संघको महाधिवेशन स्थगित भएको छ । वैद्य माओवादी निकट क्रान्तिकारी पत्रकार महासंघसँग एकता गरी संयुक्त महाधिवेशन गर्ने भन्दै महाधिवेशन स्थगित गरिएको हो ।
महाधिवेशन यही फागुन ७ र ८ गते काठमाडौंमा गर्ने तयारी भैरहेको थियो ।
एमाओवादी अध्यक्ष पुष्पकमल दाहाल ‘प्रचण्ड’ले क्रान्तिकारी पत्रकार संघका संयोजक गोबिन्द आचार्यलाई लाजिम्पाट बोलाएर वैद्य माओवादीसँग एकताको तयारी अन्तिम चरणमा पुगेको भन्दै पत्रकारहरुको महाधिवेशन स्थगित गर्न भनेका थिए । अध्यक्ष प्रचण्डको आग्रहअनुसार महाधिवेशन आयोजक समितिको मंगलबार पेरिसडाँडामा बसेको बैठकले आगामी ७ र ८ गते तय भएको महाधिवेशन स्थगित गर्ने निर्णय गरेको हो ।
आचार्यले अनलाइनखबरसँग भने, ‘चैत महिनाभित्रै एकता महाधिवेशन गर्ने तयारीअनुसार क्रान्तिकारी पत्रकार संघको महाधिवेशन स्थगित गरिएको छ ।’
एकताबारे छलफल गर्न बुधबार क्रान्तिकारी पत्रकार संघ र क्रान्तिकारी पत्रकार महासंघको संयुक्त बैठक बोलाइएको छ । रोल्पामा रहेका क्रान्तिकारी पत्रकार महासंघका अध्यक्ष कुमार शाहलाई बैठकका लागि तुरुन्त काठमाडौं आउन भनिएको छ । बैठकपछि दुबै संगठनले संयुक्त वक्तव्य जारी गर्ने तयारी भैरहेको छ ।
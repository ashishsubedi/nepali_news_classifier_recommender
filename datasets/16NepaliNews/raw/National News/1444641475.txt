
﻿काठमाडौं: नयाँ प्रधानमन्त्री चयन हुनुअघि व्यवस्थापिका संसद्को आइतबारको बैठकमा एमाले संसदीय दलका नेता केपी शर्मा ओलीले राष्ट्रिय एकता, सहमति र राष्ट्र विकासका निम्ति आफूले प्रधानमन्त्री पदमा उम्मेदवारी दिएको बाताएका थिए ।   बैठकमा ओलीले अनेक लोकतान्त्रिक प्रणालीमा प्रतिस्पर्धा हुनु स्वाभाविक भए पनि अधिकतम सहमतिमा संविधान जारी भएको सन्दर्भमा पछिल्लो समयमा त्यस्तै सहकार्य, सहमतिको वातावरण बन्न नसकेकामा आफूलाई असहज लागेको चर्चा गरेका थिए ।
 
विभिन्न दलको समर्थन पाएर उम्मेदवारी दिएको बताउँदै उनले भनेका थिए,  कांग्रेससँगै सरकारमा रह्यौं, गत वर्ष कांग्रेसका सभापति एवं संसदीय दलका नेता सुशील कोइरालाको नेतृत्वमा सरकार गठनमा म स्वयं समर्थक थिएँ । छिमेकीसँगको असमझदारी चिर्र्दै आपूर्ति व्यवस्था व्यवस्थित गर्न तथा सामाजिक सद्भाव कायम गर्ने, समानतामा आधारमा राष्ट्र निर्माणको काम पूरा गर्ने आफ्नो अभीष्ट भएको उनले बताए ।
 
कांग्रेस सभापतिलाई उम्मेदवारी फिर्ता लिएर आफूलाई समर्थन गर्न आग्रह गर्दै उनले भने,  सहमति र सहकार्यका पक्षमा कांग्रेसकै नेता भएकाले त्यस निम्ति अग्रसर हुन सभापति कोइरालालाई अनुरोध गर्छु । उम्मेदवारी फिर्ता नलिए पनि कांग्रेसको साथ र सहयोग लिन आफ्नातर्फबाट कुनै कसर राख्दिनँ । ओलीका प्रस्तावक एमाओवादीका अध्यक्ष पुष्पकमल दाहालले राजनीतिक सम्भावनाको खेल भएकाले यसलाई चरितार्थ गर्न आफू ओलीका पक्षमा उभिएको बताए ।
 
उनले भने,  १६ बुँदे सहमतिका बेला संविधान बनेपछि एमालेको नेतृत्वमा सरकार बनाउने सहमति भएको थियो । यसमा कांग्रेस नराम्रैसँग चुकेको छ ।  
उनले भारतलाई संकेत गर्दै भने,  नेपालको राजनीतिक दललाई विभाजन गर्न खोजेको छ । नेपालको राष्ट्रवादी धार र दक्षिण छिमेकीप्रति झुकाव राख्ने दुई धुव्रबीच अन्तरसंघर्ष रहँदै आएको पनि छ । 

यी दुई प्रवृत्तिको प्रतिनिधित्व जंगबहादुर राणा र भीमसेन थापा, मातृकाप्रसाद कोइराला र बीपी कोइरालाले गरेको दाबी गर्दै दाहालले भावुक हुँदै सुशील कोइरालालाई संकेत गर्दै भने,  मातृका पथमा कि बीपी पथमा । 
 
संविधान कार्यान्वयनको जिम्मेवारी चुनौतीपूर्ण रहेको भन्दै उनले मधेसमा आन्दोलनरत समूहसँग सहमति एवं समझदारी गरेर राष्ट्रिय सहमतिमा जानुपथ्र्यो भन्नेमा आफू अडिग रहेको स्पष्ट गरे ।
 
 स्वाधिनता रक्षाका लागि ओलीको समर्थन 
 
ओलीका समर्थक राष्ट्रिय प्रजातन्त्र पार्टी नेपालका अध्यक्ष कमल थापाले राष्ट्रिय स्वाधीनता रक्षाका लागि ओलीलाई प्रधानमन्त्री पदमा समर्थन गरेको बताए ।भारतसँगको सीमा क्षेत्रमा विद्यमान अवरोधका कारण जनताको जीवन प्रभावित भएको, बाह्य हस्तक्षेप बढेर गएको भन्दै उनले मुलुकलाई परेको संकट हटाउनका लागि राष्ट्रिय शक्तिबीच मेलमिलापको आवश्यकता रहेको बताए ।
 
राष्ट्रिय प्रजातन्त्र पार्टीका संसदीय दलका नेता दीपक बोहोराले प्रमुख तीन दलको सहमतिमा संविधान जारी भएको उल्लेख गर्दै १६ बुँदे सहमतिबाट कांग्रेस विचलित भएकाले आफूहरूले एमालेका उम्मेदवारलाई मतदान गर्ने बताएका थिए । नेकपा मालेका महासचिव चन्द्रप्रकाश मैनालीले संविधानको सहज कार्यान्वयन गर्न दलबीच एकताको आवश्यकता औंल्याए ।
 
सम्झौता पालना नहुँदा उम्मेदवारी: कोइराला
 
कांग्रेसका सभापति सुशील कोइरालाले १६ बुँदे सहमति गर्दा कुनै भद्र सहमति नभएको दाबी गर्दै आधिकारिक सहमति पालना नगर्नेले अन्य कुरा गर्नु कुनै ओचित्य नभएको बताए । उनले भने,  हुँदै नभएको कुरामा गुमराह गर्नु भएन । तीन दलको सहमतिअनुसार संसद्मा पेस भएको पुनर्निर्माण प्राधिकरण विधेयकसम्बन्धी अध्यादेश असफल गराएकोप्रति कोइरालाको आक्रोश थियो ।
 
मधेस आन्दोलनप्रति आफू अत्यन्त लचिलो भएको बताउँदै कोइरालाले संविधानको कार्यान्वयनका लागि आफ्नो उम्मेदवारी भएको दाबी गरे ।  कुनै पदक, तक्मा पाउन मेरो उम्मेदवारी होइन , उनले भने । 

समस्या समाधानका लागि कांग्रेसको नेतृत्व: देउवा
 
कांग्रेसका वरिष्ठ नेता शेरबहादुर देउवाले संविधान जारी भएसँगै संघीय राज्यको सीमा निर्धारणलगायतका समस्या समाधान गर्न सरकारमा कांग्रेसको नेतृत्व आवश्यक रहेको बताएका थिए । राष्ट्रिय सहमति कायम गर्न सभापति कोइरालाको उम्मेदवारीले कुनै बाधा गर्दैन, बरु सहयोग पुर्& याउने उनले बताए ।कोइरालाको समर्थक कांग्रेस उपसभापति रामचन्द्र पौडेलले संविधानको सहज कार्यान्वय गर्ने विषयमा देखिएका चुनौतीलाई पूरा गर्न बाँकी रहेकाले पार्टी सभापति सुशील कोइरालाले प्रधानमन्त्री पदमा उम्मेदवारी दिइएको उल्लेख गरे ।

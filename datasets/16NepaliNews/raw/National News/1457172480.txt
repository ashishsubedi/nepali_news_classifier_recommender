
﻿२२ फागुन काठमाडौं । भृकुटीमण्डपमा जारी कांग्रेसको १३ औं महाधिवेशन अन्तर्गत आज उम्मेदवारको अन्तिम नामावली प्रकाशन गर्ने कार्यक्रम छ । नेतृत्वका लागि मतदान आइतबार विहान हुनेछ ।
कांग्रेसमा ६४ पदका लागि ३७५ उम्मेदवार छन् । तर, उमेदवारी फिर्ता लिने क्रम सकिएपछि केही उम्मेदवार घट्ने अनुमान गरिएको छ ।
उम्मेदवारविरुद्ध कुनै उजुरी गर्नुपर्ने भए दाबी विरोधका लागि शनिबार बिहान ९ बजेसम्म समय निर्धारण गरिएको थियो । उम्मेदवारी फिर्ता गर्न चाहनेहरुलाई बिहान ९ बजेदेखि ११ बजेसम्मको समय छुट्याइएको छ । त्यसपछि अन्तिम नामावली प्रकाशन गर्ने कार्यक्रम रहेको नेपाली कांग्रेसले जनाएको छ ।
मतदान भोलि बिहान
मतदानको कार्यक्रम आइतबार बिहान ८ बजेदेखि राष्ट्रियसभागृहमा हुने कार्यक्रम छ । सभापतिका कुनै पनि उम्मेदवारले ५१ प्रतिशत मत नल्याएर दोस्रो चरणको निर्वाचन गर्नुपर्ने भएमा राष्ट्रियसभा गृहमा सोमबार २४ गते बिहान १० बजेदेखि २ बजेसम्म मतदान गरिने तालिकामा उल्लेख छ । ९ प्रकारका मतपत्र
निर्वाचनमा ९ किसिमका मतपत्र बनाइने कांग्रेसले बताएको छ । सभापतिको एउटा र महामन्त्री एवं कोषाध्यक्षका लागि एक/एकवटा मतपत्र हुनेछन् । त्यस्तै, खुल्लातर्फका २५ सदस्य र प्रदेशबाट दुई-दुई जनाका दरले निर्वाचित हुने सदस्यका लागि छुट्टाछुट्टै मतपत्र बनाइनेछ ।
आरक्षित कोटाबाट निर्वाचित हुने महिला, जनजाति, मधेसी, दलित र मुस्लिम उम्मेदवारका लागि पनि छुट्टाछुट्टै मतपत्र हुनेछन् । सबै मतपत्र फरक-फरक रंगका हुनेछन् ।
कांग्रेसको सभापति, महामन्त्री र कोषाध्यक्षसहित ६१ केन्द्रीय सदस्यका लागि ३ सय ७५ जनाको उम्मेदवारी परेको छ । सभापतिमा रामचन्ऽ पौडेल, शेरबहादुर देउवा र कृष्णप्रसाद सिटौला, महामन्त्रीमा शशांक कोइराला, अर्जुननरसिंह केसी र गगन थापा तथा कोषाध्यक्षमा चित्रलेखा यादव, सीतादेवी यादव, उमाकान्त चौधरी र कृष्णबहादुर कार्की भिड्दै छन् ।
निर्वाचनमा कांग्रेसका ३१ सय ८२ प्रतिनिधिले मतदानमा भाग लिने छन् । नीतिगत छलफल आजै सकिने
शुक्रबार बन्द सत्रमा पेश भएका विभिन्न प्रतिवेदनमाथि शनिबार पनि छलफल हुँदैछ ।  बिहान तीनवटा प्रतिवेदनमाथि छलफल हुने कांग्रेसले जनाएको छ ।
कार्यवाहक सभापति रामचन्द्र पौडेलले नीति तथा कार्यक्रम सम्बन्धि राजनीतिक प्रतिवेदन, महामन्त्री प्रकाशमान सिंह र कृष्णप्रसाद सिटौलाले महामन्त्रीको प्रतिवेदन र कोषाध्यक्ष चित्रलेखा यादवले आर्थिक प्रतिवेदन पेश गरेका हुन् ।

﻿काठमाडौं/ सरकारले नेपाल–भारत सम्बन्ध पुनरावलोकनका लागि विज्ञहरू सम्मिलित ‘विज्ञ समूह’ गठन गरेको छ । बुधबार बसेको मन्त्रिपरिषद् बैठकले चार सदस्यीय समूह गठन गरेको हो । समूहमा परराष्ट्रविद् डा. भेषबहादुर थापा, कानुनविद् सूर्यनाथ उपाध्याय, नीलाम्बर आचार्य र सांसद डा. राजन भट्टराई रहेको सरकारका प्रवक्ता शेरधन राईले जानकारी दिए ।सरकारलाई सुझाब दिने
समूहले नेपाल–भारत सम्बन्धको समग्र पक्षमा विचार–विमर्श गरी बहुआयामिक सम्बन्धलाई थप विस्तार गर्न र गहन तुल्याउन सरकारलाई आवश्यक सुझाब दिने मन्त्री राईले बताए । समूहको कार्यकाल दुई वर्षको हुनेछ ।
समूहले १९५० को नेपाल–भारत शान्ति तथा मैत्री सन्धिदेखि अहिलेसम्मका सहमति र सम्झौताको अध्ययन गरी सरकारलाई सुझाब पेस गर्नेछ ।केही सचिवको सरुवा
बुधबारको मन्त्रिपरिषद् बैठकले केही सचिवको सरुवा गरेको छ । प्रधानमन्त्री तथा मन्त्रिपरिषद् कार्यालयका सचिव प्रेमकुमार राईलाई पर्यटन तथा नागरिक उड्डयन मन्त्रालयमा सरुवा गरिएको छ भने पर्यटनका दिनेशकुमार थपलियालाई सूचना तथा सञ्चार मन्त्रालयमा पठाइएको छ । यसैगरी, कानुन मन्त्रालयका सचिव भेषराज शर्माको राजीनामा स्वीकृत गरी शर्मालाई नेपाल कानुन आयोगको उपाध्यक्षमा नियुक्त गर्ने निर्णय भएको छ ।
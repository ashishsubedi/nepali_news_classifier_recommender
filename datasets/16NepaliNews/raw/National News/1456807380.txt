
﻿१८ फागुन, रुकुम । रुकुमको एक गैर सरकारी संस्थाका कार्यसमिति पदाधिकारी बिच हात हालाहाल भएको छ । सदमुकाम खलंगामा रहेको सामुदायिक वन उपभोक्ता महासंघका अध्यक्ष सुर्यकिरण चन्द र उपाध्यक्ष पहलसिंह घर्तीबीच झडप भएको हो ।
कार्य समितिको बैठक सञ्चालन भइरहेको अवस्थामा दुई जनाबीच विवाद हँुदा अध्यक्ष चन्दले उपाध्यक्ष घर्तीमाथि हातपात गरेको समितिका एक सदस्यले जानकारी दिए । अध्यक्ष चन्दले आफ्नो टेबुलमा रहेको नेमप्लेटले प्रहार गर्दा उपाध्यक्ष घर्तीको टाउकोमा चोट लागेको छ ।
संस्थाका अध्यक्ष र उपाध्यक्ष दुबै जना प्रहरीको नियन्त्रणमा रहेका छन् ।
दुई वर्ष पहिले संस्थाको अधिवेशन हुँदा भएको सहमती कार्यान्वयन नभएको विषयमा विवाद थियो । अधिवेशनको क्रममा एक वर्ष पछि अध्यक्ष चन्दले उपाध्यक्ष घर्तीलाई कार्यवाहक अध्यक्षको जिम्मेवारी दिने सहमति भएको थियो ।
अध्यक्ष चन्द रुकुमको रुघा गाविसको कार्यालय सहायक समेत हुन् । उनी सरकारी कर्मचारी भएपनि गैरसरकारी संस्थाको अध्यक्ष भएका छन् ।
– लोकेन्द्र खनालबाट
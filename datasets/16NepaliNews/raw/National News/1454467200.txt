
﻿काठमाडौं/ प्रधानसेनापति राजेन्द्र क्षत्रीले भारतका उच्च अधिकारीसँग मंगलबार भेटवार्ता गरेका छन् । ६ दिने भ्रमणका क्रममा दिल्लीमा रहेका उनले गृहमन्त्री राजनाथ सिंह, रक्षामन्त्री मनोहर परिकर, राष्ट्रिय सुरक्षा सल्लाहकार अजित डोभाललगायतसँग बेग्लाबेग्लै भेटवार्ता गरेका हुन् ।
सैनिक जनसम्पर्क निर्देशनालयका अनुसार प्रधानसेनापतिले मंगलबारै समकक्षी दलवीर सिंह, नौसेना प्रमुख रोबिन के धोवान, सेनाको चिफ अफ स्टाफ कमिटीका अध्यक्ष विक्रम सिंह, हवाई फोर्सका प्रमुख अरूप राहासँग पनि भेटवार्ता गरेका छन् ।
समकक्षी सिंहसँगको भेटवार्तामा गोलीगट्ठा, हतियार र हेलिकोप्टर खरिदका विषयमा छलफल भएको दिल्लीस्थित सैनिक स्रोतले बतायो । ‘प्रधानसेनापति क्षत्री र भारतीय स्थलसेनाध्यक्षबीच द्विपक्षीय आपसी हित र पारस्परिक सम्बन्धका विषयमा छलफल भएको थियो,’ सैनिक जनसम्पर्क निर्देशनालयको विज्ञप्तिमा उल्लेख छ । त्यसक्रममा मन्त्री तथा सैन्य प्रमुखहरूले नेपाली सेनालाई सहयोग गर्ने वचन दिएका थिए ।
मंगलबार बिहान प्रधानसेनापति क्षत्रीको सम्मानमा भारतीय सैनिक टुकडीले साउथ ब्लक लनमा सम्मान गारत अर्पण गरेको थियो । जंगीअड्डाका अनुसार प्रधानसेनापति क्षत्री भारतीय स्थलसेनाध्यक्षको ब्रिफिङ हलमा आयोजित शान्ति सुरक्षासम्बन्धी बैठकमा पनि सहभागी भएका थिए । प्रधानसेनापतिलाई समकक्षी सिंहले मंगलबार साँझ रात्रिभोज दिएका छन् ।
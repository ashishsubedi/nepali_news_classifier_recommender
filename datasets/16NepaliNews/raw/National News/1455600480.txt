
﻿४ माघ, काठमाडौं । पूर्वराज्यमन्त्री तथा राष्ट्रिय प्रजातन्त्र पार्टीका केन्द्रीय सदस्य गिरिबहादुर केसीको ७८ बर्षको उमेरमा मंगलबार बिहान निधन भएको छ ।
प्युठानको मरन्ठाना घर भएका केसी अघिल्लो सरकारमा वाणिज्य तथा आपूर्ति राज्यमन्त्री थिए ।
मस्तिष्कघात भएपछि केसीलाई न्यूरो अस्पतालमा भर्ना गरिएको थियो । उपचारको क्रममा मंगलबार बिहान साढे ७ बजे केसीको निधन भएको राप्रपा नेपालले जनाएको छ ।
केसीको पार्थिव शरीरलाई बुधबार बिहान ११ बजेदेखि ३ बजेसम्म राप्रपा केन्द्रीय कार्यालयमा श्रद्धाञ्जलीका लागि राखिने राप्रपाले जनाएको छ ।
छोरी बिदेशमा भएकाले केसीको अन्त्येष्टि बुधबार मात्रै गरिने छ । केसीका श्रीमती, एक छोरा र एक छोरी छन् ।
लामो समयसम्म बामपन्थी राजनीति गरेका केसी राप्रपाका बरिष्ठ नेता पशुपतिसमशेर राणासँगै सेडा नामक संस्थामा काम गरेपछि राप्रपामा आबद्ध भएका थिए । उनी वर्तमान वाणिज्यमन्त्री दीपक बोहोराका भिनाजुसमेत हुन् ।
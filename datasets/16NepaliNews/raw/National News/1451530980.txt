
﻿१० दिनमा समस्या समाधान हुन्छ : प्रधानमन्त्रीविराटनगर/ प्रधानमन्त्री केपी शर्मा ओलीले मधेस समस्या अबको १० दिनभित्र समाधान भइसक्ने बताएका छन् । बुधबार विराटनगरमा पत्रकारहरूसँग कुरा गर्दै ओलीले मधेसमा आन्दोलनरत संयुक्त मधेसी मोर्चासँग सबै प्रकारले कुराकानी भइरहेकाले १० दिनभित्र समाधान हुने बताए । उनले भने, ‘अब हप्ता–दश दिनभित्र सबै विषयमा सहमति हुन्छ र आपूर्ति पनि सहज हुन्छ ।’
गृहजिल्ला झापाको दमकमा बिहीबार हुने क्रार्यक्रमका लागि पूर्व आएका ओलीले विराटनगरमा पत्रकारहरूसँग कुरा गर्दै प्रदेशको संख्या सात वा आठ कति हुने भन्ने कुरा जनताको चाहनामा भर पर्ने बताए । उनले सबै समस्याको समाधान नेपालभित्रैबाट हुने पनि बताए । देशभित्रको समस्या समाधानका लागि विदेशीको भर पर्नु गलत भएको ओलीको भनाइ छ ।
नाकाबन्दीपछि फस्टाएको कालोबजारी र महँगी रोक्न सरकार अब सक्रिय भएर लाग्ने प्रधानमन्त्री ओलीले बताए । अर्को प्रसंगमा उनले सत्ता साझेदार दलको सहमतिमै मन्त्रालय थपिएको दाबी गरे । मन्त्रालय थप्दा उत्साहपूर्ण काम थालनी भएको पनि उनको दाबी थियो । मन्त्रालय थपेको विषयमा जसले विरोध गरे पनि केही फरक नपर्ने प्रधानमन्त्री ओलीको भनाइ थियो ।समस्या चाँडै समाधान हुन्छ : प्रचण्डकाठमाडौं/ एकीकृत माओवादी अध्यक्ष प्रचण्डले तराई–मधेसमा जारी आन्दोलन र भारतको अघोषित नाकाबन्दी एकैसाथ अन्त्य हुने बताएका छन् । दुवै समस्या छिट्टै अन्त्य हुने उनले विश्वास व्यक्त गरे ।
लुम्बिनी–कपिलवस्तु प्रवद्र्धन विश्व अभियानको सातौँ वार्षिकोत्सव अवसरमा बुधबार भृकुटीमण्डपस्थित पर्यटन बोर्डमा भएको कार्यक्रममा बोल्दै एमाओवादी अध्यक्ष प्रचण्डले मधेसको समस्या छिट्टै समाधान हुनेमा आफू आशावादी भएको बताए । ‘तराई–मधेसको समस्या समाधान प्रयासमा छौँ, म आशावादी छु, केही दिनभित्र समस्याको समाधान हुन्छ, भारतले लगाइरहेको अघोषित नाकाबन्दी पनि टुंगिन्छ,’ प्रचण्डले भने ।
उनले गौतम बुद्ध नेपालमा जन्मिएको भनेर अभियान चलाउनु विश्वभरका नेपालीका लागि गौरवको विषय भएको बताए । गौतम बुद्धका बारेमा विश्वभर रहेका भ्रमलाई चिर्न अभियानले महत्त्वपूर्ण भूमिका निर्वाह गरेको उनको भनाइ छ । प्रचण्डले भने, ‘विश्वभर फैलिएको गलत सूचना सच्याउने अभियानले गति लिएको छ, यो सामान्य प्राविधिक कुरा होइन, हामी सबै नेपालीको पहिचान स्थापित गर्ने कुरा हो, यो पुनित र गौरवशाली काममा सबैको साथ हुनुपर्छ ।’
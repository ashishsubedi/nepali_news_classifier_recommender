
﻿राजकुमार गोले/नयाँ पत्रिकाकाभ्रे, २५ पुस
डाँडागाउँ–२ को भृकुटी निमावि कक्षा ८ की छात्रा सेतीमाया स्याङतानलाई विद्यालय जान मन नै लाग्दैन । अस्थायी सिकाइ केन्द्रले चिसो नछेक्ने हुँदा कठ्यांग्रिएर पढ्नुपर्छ । ‘हुस्सु लाग्छ, चिसोले त्रिपालको कक्षाकोठामा बस्नै गाह्रो भएको छ,’ उनले भनिन् ।
चिसोले कठ्यांग्रिएपछि किताब समाउन र लेख्न समस्या हुने उनले बताइन् । धेरै विद्यार्थीलाई चिसोले टाउको दुख्ने, ज्वरो आउने समस्या रहेको भन्दै उनले प्राथमिक उपचारका लागि विद्यालयमा औषधिसमेत नरहेको दुखेसो पोखिन् ।
सस्र्युंखर्क–६ को जनउद्धार निमावि कक्षा–७ की रबिना तामाङले पनि चिसोकै कारण पढ्न सकिरहेकी छैनन् । ‘बर्खामा पानी परेर जहाँ पानीले भेट्दैन, त्यहीँ सबै एकै ठाउँमा ओत लागेर पढ्यौँ,’ उनले भनिन्, ‘अहिले चिसोले कठ्यांग्रिएर पढ्नु परिरहेको छ ।’ यो विद्यालय भूकम्पका कारण पूर्ण रूपमा ध्वस्त भएपछि अस्थायी शिक्षण केन्द्र बनाइएको छ ।
चिसोले शिक्षकहरूलाई पनि समस्या भएको प्रधानाध्यापक रोमिना लामाले बताइन् । ‘पानी पर्दाखेरि भन्दा चिसोले कठ्यांग्रिएर सबैभन्दा बढी समस्या भएको छ । विद्यार्थीको टाउको दुख्ने, बिरामी हुने समस्या छ,’ उनले भनिन्, ‘विद्यार्थी बिरामी परेपछि विद्यालय आउनै सक्दैन । शिक्षकहरू पनि बिरामी पर्न थालेका छन् ।’बिरामी पर्न थाले विद्यार्थी
सहायक जिशिअ ठूलोबाबु दाहालले जाडो बढेसँगै अस्थायी सिकाइ केन्द्रमा पढिरहेका बालबालिका बिरामी हुन थालेको जानकारी आएको बताए ।
चिसोका कारण बालबालिकालाई टाउको दुख्ने, ज्वरो आउने, रुघाखोकी लाग्ने, निमोनियाजस्ता समस्या देखिन थालेको छ।
जिल्लाका पाँच सय २७ विद्यालयका अस्थायी सिकाइ केन्द्रमा पढिरहेका ८० हजारभन्दा बढी विद्यार्थी जोखिममा परेका छन् ।
शिक्षा कार्यालयसँग समन्वय गरी जिल्ला स्वास्थ्य कार्यालयले विद्यालयलाई प्राथमिक उपचार तालिम दिएको सहायक प्रजिअ दाहालले बताए ।नौ महिनापछि त्रिपाल बाँड्ने तयारी
भूकम्प गएको नौ महिनापछि जिल्लाका भूकम्पपीडितलाई त्रिपाल वितरण हुने भएको छ । भूकम्पलगत्तै वितरण गर्नका लागि आएको त्रिपाल नौ महिनापछि वितरणको तयारी भएको हो ।
जिल्ला दैवीप्रकोप उद्धार समितिले अबको १० दिनमा त्रिपाल वितरण गर्ने तयारी गरेको छ । विभिन्न दातृ निकायले दिएको १६ हजार ३० थान त्रिपाल ३१ गाविसमा वितरण गर्ने समितिले निर्णय गरेको छ ।
पीडितका आवश्यकता र माग पहिचान नगरी गोदाम खाली गर्न मात्र त्रिपाल वितरण गर्न लागिएको भन्दै पीडितहरूले असन्तुष्टि जनाएका छन् । ‘अहिले त्रिपालको छानो हाल्ने वेला होइन,’ एक भूकम्पपीडितले भने, ‘बरु जति चाँडो घर बनाउन पाए हुन्थ्यो ।’
लाप्राकका ६ सयभन्दा बढी घरधुरी र केरौँजाका चार सय घरधुुरी त्रिपालमुनि छन् । टहरोमा शीत र तुषारो परेर समस्यामा परेका धेरैजसो पीडित बिरामी पर्न थालेका छन् ।हवाईमार्गबाट लगिँदै निर्माण सामग्री
पर्याप्त भरिया अभावका कारण रसुवाको लाङटाङमा सामान ढुवानी गर्न नसकिएपछि हेलिकोप्टरबाट अत्यावश्यक सामग्री ढुवानी गर्न थालिएको छ ।
दैनिक उपभोग्य सामग्रीबाहेक घर निर्माणका लागि आवश्यक जस्तापाता तथा प्लाइउड पनि हेलिकोप्टरबाटै ढुवानी भइरहेको छ ।
भूकम्पले लाङटाङ जाने पदमार्ग बिगारेपछि पुनर्निर्माण ढुवानीका लागि भरिया नपाउँदा विभिन्न संस्थाले हवाईमार्ग प्रयोग गरी सामान ओसारेका हुन् ।
विभिन्न संस्थाले लाङटाङका एक सय १६ घरधुरीलाई प्रतिपरिवार चुलो एक थान, चार बन्डल जस्तापाता तथा २६ पाता प्लाइउड दिएका छन् ।
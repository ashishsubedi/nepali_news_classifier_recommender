
﻿
गोरखा/ कांग्रेस सभापति सुशील कोइरालाले संविधान बनिसकेकाले अब प्राकृतिक स्रोतसाधनको उपयोग गर्दै देश विकासमा लाग्नुपर्ने बताएका छन् । उनले विकासमा बाधक बन्नेहरू आफैँ हराएर जाने बताए ।
कांग्रेस पार्टी कार्यालय उद्घाटन कार्यक्रमलाई सम्बोधन गर्दै कोइरालाले अशान्ति र अस्थिरताले देश पछि परेको बताए । ‘यतिका वर्ष संघर्षमै बित्यो अनि हामी पछि पर्‍यौँ,’ उनले भने, ‘देशलाई परिवर्तन गर्न विकासका काम गर्नुपर्छ ।’ भूकम्पपीडितका समस्या हल गर्न र पुनर्निर्माणको काम थाल्न निकै ढिलाइ भएको कोइरालाले बताए ।
‘मेरै सरकारको पालामा पुनर्निर्माण प्राधिकरण गठन प्रक्रिया थालिएको थियो,’ उनले भने, ‘दु:खलाग्दो कुरो, श्रेय त्यतिवेलाको सरकारलाई जान्छ भनेर दिएनन् ।’ कुन सरकारको पालामा काम भयो भन्नु महत्त्वपूर्ण नभएको भन्दै सभापति कोइरालाले जनताको दु:ख हल गर्नु ठूलो कुरा भएको बताए ।
मधेसका जायज माग पूरा गरी समस्या हल गर्नुपर्ने कोइरालाको भनाइ छ । ‘कुनै पनि अवस्थामा उनीहरूको जायज माग पूरा हुनुपर्छ,’ उनले भने । मधेस समस्या समाधान गर्नु कांग्रेसको पनि जिम्मेवारी रहेको उनको भनाइ छ ।
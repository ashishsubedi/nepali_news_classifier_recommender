
﻿
चिरञ्जीवी पौडेल
१७ पुस, काठमाडौं । एमाओवादी पार्टीभित्र विभाजन र टुटफुटको श्रृंखला शुरु भएसँगै अनौठा पात्र र प्रवृत्ति देखा पर्न थालेका छन् । यस्तै व्यक्तिहरुको सूचीमा नयाँ पात्रको स्वरुपमा रुकुमे नेता हेमन्तप्रकाश ओली नयाँ गुटको घोषणासहित देखा परेका छन् ।
एमाओवादीका पोलिटब्यूरो सदस्य हेमन्तप्रकाश ओली ‘सुदर्शन’ प्रचण्डपथका कडा अनुयायी हुन् । प्रचण्डलाई धारे हात लगाएर गाली गर्दै एमाओवादीबाट अलग्गिँदा पनि प्रचण्डपथप्रति भने उनको मोह अझै कायमै रहेछ ।
‘प्रचण्डपथ प्रचण्डका बाउको पेवा होइन, ओलीले शुक्रबार एमाओवादी त्यागेको घोषणा गर्न आयोजित पत्रकार सम्मेलनमा भने, ‘प्रचण्डले छाडेको प्रचण्डपथलाई अब म अघि बढाउँछु ।’
जनयुद्धकालमा एमाओवादीले अघि सारेको प्रचण्डपथको व्याख्यामा ओलीले निकै मिहेनत गरेका थिए । विगतमा उनले आफूलाई ‘प्रचण्डपथका प्रयोगकर्ता’ समेत बताउने गरेका थिए । ०६५ सालमा एकताकेन्द्रसित पार्टी एकता भएपछि माओवादीले प्रचण्डपथ परित्याग गर्‍यो, जसबाट ओली असन्तुष्ट भए ।
मालेमावादलाई धोती लगाएर पार्टी संसोधनवादमा निर्लिप्त बनेको भन्दै ओलीले ९ महिनाअघि पार्टीमा राजीनामा बुझाएका थिए । एमाओवादीले भने उक्त राजीनामाबारे छलफल नगरी ओलीलाई ‘सांस्कृतिक विचलन’ को आरोपमा निस्काशन गर्‍यो ।
एमाओवादीको पुस ७ गते सम्पन्न बैठकले ओलीलाई साधारण सदस्यसमेत नरहने गरी ६ महिनाका लागि पार्टीबाट निश्कासन गर्ने निर्णय लिएको थियो । सो निर्णयपछि ओलीले शुक्रबार काठमाडौंमा पत्रकार सम्मेलन नै गरेर पार्टीबाट अलग्गिएको सार्वजनिक घोषणा गरेका हुन् ।
‘३५ वर्ष काम गरेको एक इमान्दार कार्यकर्तालाई बिना कुनै प्रक्रिया र सोधपुछ पार्टीबाट निश्कासन गरियो, मैले दिएको राजीनामा पढेर सुनाउने कामसम्म भएन,’ उनले गुनासो गरे ।
एकातर्फ उनले पार्टीबाट अपमानपूर्वक निस्काशन भएको भन्दै चित्त दुखाए भने अर्कोतर्फ पार्टी दक्षिणपन्थी दलदलमा भासिएकाले आफैंले छाडेको विरोधाभाषपूर्ण दाबी गरे । ‘खचाखच बसमा कोच्चिँदा खलाँसीको लात्ती खाएजस्तो हालतमा म एमाओवादीमा बस्न चाहिँन,’ उनले भने, ‘आज पत्रकारलाई साक्षी राखेर जनतामा मुद्दा दायर गरेको छु ।’
एमाओवादी नेता ओलीले अगाडि भने, ‘३५ वर्षसम्म रगत-पसिना बगाएको पार्टीबाट विद्रोहात्मक राजीनामा गरेर एउटा अध्यायको अन्त्य र अर्को अध्यायको सुरुवात गरेको छु ।’
एमाओवादी पार्टीभित्र मौलाएका विकृतिहरुका विषयमा ०७१ सालको श्रावण ६ गतेदेखि एमाओवादीभित्रका ‘इमान्दार र क्रान्तिकारी कामरेडहरु’ बसेर छलफल चलाउन थालेको ओलीले बताए । उनले भने, ‘हेटौंडा र बिराटनगरमा कुनै छलफलबिना राजनीतिक दस्तावेज पारित गरिएपछि दालमा कुछ काला है भन्ने आशंकाले छलफल सुरु गर्‍यौं, नभन्दै दाल काफी मात्रामा कालो रहेछ ।’
सांस्कृतिक विचलनको आरोप
एमाओवादीभित्र सांस्कृतिक विचलन भन्ने शब्दले यौन, प्रेम र विवाहसित सम्वन्धित विकृतिलाई इङ्गति गर्छ । पत्रकार सम्मेलनमा ओलीले दोस्रो विवाह गरेको स्वीकारे पनि यसलाई ‘सांस्कृतिक विचलन’ ठहर गर्न नमिल्ने दाबी गरे ।
‘हो मैले दोस्रो विवाह गरेको छु, उनले भने, ‘तर, सम्पत्तिलगायतका विषयहरु सुल्झाएर पहिलो विवाहबाट मुक्त भइसकेको अवस्थामा मेरो दोस्रो विवाह सांस्कृतिक एकनिष्ठताअन्तरगत नै भएको यथार्थ कसैबाट छिपेको छैन ।’
तर, ओलीले यस्तो दाबी गरे पनि एमाओवादी स्रोतले भने जेठी श्रीमतीसित उनको सम्बन्ध अझै कायम रहेको दाबी गरेको छ । स्रोतका अनुसार जेठी श्रीमती सुष्मालाई उनले दाङमा एउटा घर बनाएर राखेका छन् । जेठीपट्टकिी जेठी छोरी जनयुद्धमा सहिद भएकी थिइन् । ओली शहीदका पितासमेत हुन् ।
कान्छीबाट सन्तान नजन्मिँदासम्म उनले आफ्नो दोस्रो विवाह स्वीकार गरेका थिएनन् । करिब चार महिनाअघि छोरी जन्मेपछि भने स्वीकार्न बाध्य भए । यसैका आधारमा पार्टीले बहुविवाह ठहर गर्‍यो । पार्टीभित्र ओलीले जेठी श्रीमतीसितको सहमतिमा नै अर्को बिहे गरेको तर्क गर्दै आएका थिए । कान्छी श्रीमतीसित बस्दै आएका ओलीसित अहिले जेठी श्रीमतीको पनि गुनासो नरहेको उनलाई चिन्नेहरु बताउँछन् ।
लिनप्याओवादी र संसोधनवादको रत्यौली
एमाओवादीभित्र विवाद बढेपछि एक अर्कामाथि लिनप्याओवादीको आरोप लगाउने परम्परालाई ओलीले पनि निरन्तरता दिएका छन् । उनले पार्टीमा यतिबेला दक्षिणपन्थी संसोधनवाद र लिनप्याओवादको रत्यौली चलिरहेको बताए ।
पत्रकारलाई लिनप्याओवादको विषयमा बुझाउने क्रममा उनले एउटा सन्दर्भ यसरी प्रस्तुत गरेः
‘लिनप्याओ माओका घोषित उत्तराधिकारी थिए । उनले सन् १९७० तिर माओलाई विभिन्न तरिकाले उचाले । उनले के भने भन्दा माओ पार्टीको अध्यक्ष हुनुहुँदैन राष्ट्राध्यक्ष हुनुपर्छ । उनले अझ उचाल्दै भने, माओको एक वाक्य बराबर अरुको दश हजार वाक्य हुन्छ । माओले उनको कुरालाई हावामा उडाउनुभयो । उहाँले आफ्ना कार्यकर्तासित लिनप्याओ बहुलायोसम्म भन्नुभयो । उहाँले भन्नुभयो, ‘अरुको १० हजार वाक्य बराबर मेरो कुरा, एउटा वाक्य हुने भए मैले आफू राष्ट्राध्यक्ष हुन्न भनेर ६ चोटि बोलिसकेँ । त्यसको मतलव यो अरुका लागि ६० हजारचोटि हुन्छ । मैले ६० हजारचोटि बोलेको कुरा पनि लिनप्याओ किन मान्दैन ?’
‘लास्टमा लिनप्याओले माओलाई के गर्‍यो ? तपाईंहरुलाई थाहा छ ?’ ओलीले पत्रकारलाई नै प्रश्न राखे । तर, उत्तर आफैं दिए-
‘१९७१ को अन्त्यतिर माओ सांघाईबाट बेइजिङ फर्किंदै हुनुहुन्थ्यो । उहाँका लागि रेलको डिब्बा खाली गर्न भनियो । तर, खाली गर्ने क्रममा सेक्युरिटीले त्यहाँ बम फिट गरिएको पत्ता लगाए । त्यतिबेला लिनप्याओ रक्षामन्त्री थियो । लिनप्याओले नै यो हर्कत गरेको कुरा थाहा भएपछि माओ प्लेनबाट बेइजिङ आउनुभो । लिनप्याओ भने लडाकू विमान चढेर मस्कोतिर भाग्यो । तर, उ चढेको विमान मंगोलियामा खस्यो । माओलाई मार्न तम्सेको लिनप्याओ आफैं मरो ।’
प्रचण्ड लिनप्याओको घेरामा
प्रचण्डले पछिल्लो बैठकमा प्रस्तुत गरेको प्रतिवेदन हेरेपछि उनी लिनप्याओवादको घेरामा रहेको महसुस गरेर पार्टीप्रति नै मोहभंग भएको ओलीले बताए । ‘प्रचण्डको प्रतिवेदनलाई सूक्ष्म अध्ययन गरेर हेर्दा एमाओवादीले मार्क्सवाद लेनिनवाद माओवादलाई परित्याग गरिसकेको निस्कर्षमा पुग्न सकिन्छ,’ ओलीले शुक्रबारको पत्रकार सम्मेलनमा प्रश्न उठाए- ‘एकातिर समाजवादी क्रान्तिको कुरा गरिएको छ अर्कोतिर यही संविधान लागू गर्नुपर्छ भनिएको छ, यस्तो संसोधनवादी संविधान लागू गरेर कस्तो समाजवादी क्रान्ति हुन्छ कामरेड ? भारतको जस्तो कि अमेरिकाको जस्तो ?’
मार्क्सको जीवनबाट पाठ सिक्नुपर्ने प्रचण्डले आफ्नै जीवनबाट पनि पाठ नसिकेको ओलीको भनाइ थियो । ‘कटुवालले कस्तो पारो ? अदालतले कस्तो पारिरा’छ ? त्यो अख्तियारको केजाति कार्कीले हाल्नेवाला छ । यही संविधान, यही अदालत, यही सेना राखेर कस्तो समाजवाद आउँछ ? कसरी आउँछ ? प्रचण्डको समाजवाद रोवर्ट ओवेनले सोचेको जस्तो काल्पनिक समाजवादमा परिणत हुँदैछ ।’
‘भिषण प्रश्न’ हरुको जवाफ खोज्ने
एमाओवादीबाट बाहिरिएपछि के गर्ने भन्ने ठोस योजना ओलीले प्रस्तुत गरेका छैनन् । विप्लव माओवादीमा जान लागेको चर्चा चले पनि उनले यसलाई पुष्टि गरेनन् ।
‘विभिन्न समूहमा रहेका माओवादीका दस्तावेजहरु अध्ययन गरिरहेको छु । केही समयमा निश्कर्षमा पुग्छु’ उनले भने । यद्यपि, नेपालमा अझै एउटा जनक्रान्तिको आवश्यकता टड्कारो रहेको भन्दै उनले यसको तयारीमा जुट्ने घोषणा गरे ।
पत्रकार सम्मेलनमा बाँडिएको आफ्नो लिखित वक्तव्यमा ओलीले भनेका छन्, ‘क्रान्तिकारी नेता, कार्यकर्ता र जनताप्रति म के प्रतिवद्धता जाहेर गर्दछु भने क्रान्तिकारीहरुबीच एकता र पार्टी पुनर्निमाण गर्दै वर्गसंघर्षका प्रक्रियामा प्रशव पीडामा रहेको नयाँ कार्यदिशा जन्माउन र मालेमावादको विकास गर्न पूर्ण संकल्पका साथ अघि बढ्नेछु ।’
उनले मालेमावादको विकासका लागि ९ वटा ‘भिषण’ प्रश्नहरुको जवाफ खोज्ने पनि बताएका छन् । ती प्रश्नहरु यस्ता छन्ः
१. माओको मृत्युपछि सम्पन्न क्रान्तिमा किन प्रतिक्रान्ति भयो र विजयको सन्निकट पुगेका विभिन्न देशका क्रान्तिहरु किन असफल भए ?
२. साम्राज्यवादी वित्तीय, सूचना र श्रम बजारको भूमण्डलीकरणको विश्लेषण र संश्लेषण कसरी गर्ने ?
३. विज्ञान र प्रविधिको विकासलाई कसरी दार्शनिकीकरण गर्ने ?
४. विश्व कम्युनिस्ट आन्दोलनको इतिहासको समीक्षा र विशेष गरी स्टालिनमाथि साम्राज्यवादीहरुको हमला र कथित माओवादीहरुको हमलाका बीच किन तालमेल भयो ?
५. नेपाली कम्युनिस्ट आन्दोलनको समीक्षा गर्दै दश वर्षे जनयुद्धको मूल्यांकन र जनयुद्धलाई ओझेलमा पार्दै संशोधनवादी बाटो लिने नेतृत्व कसरी पैदा भयो ?
६. जलवायु परिवर्तन र वातावरण विनाशले समाजलाई कस्तो असर परिरहेको छ ?
७. राजनीतिक अर्थशास्त्रको अध्ययन र नेपालको आजको वर्गविश्लेषण गरी क्रान्तिको निशाना निर्धारण कसरी गर्ने ?
८. प्रेम, यौन र विवाहबारे मालेमावादको विकास कसरी गर्ने ?
९. चीन, उत्तरकोरिया र क्यूवालाई आजको परिस्थितिमा कसरी विश्लेषण गर्ने र यसको साथै बोलिभारियन समाजवाद के हो ?
बुझ्नै कठिन आरोप
पार्टी परित्यागका विषयमा ओलीले लिखित वक्तव्य जारी गर्दै पार्टीमाथि भारीभर्कम शब्दहरु प्रयोग गर्दै तीन बुँदे आरोपहरु लगाएका छन् ।
पहिलो बुँदामा लेखेका छन्, ‘हामी पार्टीभित्रका इमान्दार क्रान्तिकारीहरुले ०७१ साल श्रावण ६ गतेदेखि मालेमावादबाट विचलन तथा कम्युनिस्ट पार्टीको विघटनलाई रोक्न पार्टीभित्र आलोचना र आत्मलोचनाको विधिलाई सांस्कृतिक क्रान्तिको स्तरमा उठाएर बहस सुरु गर्न माग गर्‍यौं । यसै क्रममा अध्यक्षलाई भेटेर क्रमशः ‘महान् सर्वहारा सांस्कृतिक क्रान्ति आजको आवश्यकता, कष्टसाध्य र महान् कार्यभार र अब के गर्ने दर्ज गरायौं । नेतृत्वले ती प्रस्तावहरु दर्ज भएको जानकारीवाहेक कुनै पनि बहसको शुरुवात गराएन । एक वर्षसम्म घिसेपिटे तालमा एउटै बैठकमा चक्कर लगाइरह्यो । केन्द्रीय समिति र जनतालाई एउटा क्रमभंगका लागि प्रतिक्षा गरौं भन्दै अन्ततः समाजवादी क्रान्तिको रणनीति र पुरानै राज्यसत्तालाई टिकाउन संविधान कार्यान्वयन गर्ने प्रतिवद्धतताको अन्तरविरोधपूर्ण कार्यनीति बनाएर नेतृत्वले जनताप्रति विश्वासघात गरेको छ ।’
दोस्रो बुँदाको सार यस्तो छ, ‘एउटा कामरेडले अर्को कमरेडको गोडा तान्ने र खुइल्याउने प्रवृत्ति र यौन अराजकताविरुद्ध आत्मआलोचना र आलोचनाको क्रान्ति गरौं भन्ने आवाज उठायौं । स्वयम अपराध र भ्रष्टाचारमा मुछिएको नेतृत्वले सुन्दै सुनेन ।’
पत्रकारले ‘यौन अराजकता’बारे उदाहरणसहित पुष्टि गर्न ओलीलाई आग्रह गरेका थिए । उनले घटनाहरु प्रशस्त भए पनि अहिले नै खुलासा नगर्ने बताए । ‘जथाभावी केटी लिएर होटेलमा नाचेका छन्, मन्त्री भएर गर्नु नगर्नु गरेका छन् । म बिस्तारै उनीहरुको खुलासा गर्दै जान्छु,’ ओलीले यत्ति भने ।
तीन नम्बरको बुँदा त झन् यति जटिल र लामो छ कि सामान्य व्यक्तिले त्यसलाई बुझ्नमात्रै टाउको फुटाउनुपर्छ । उक्त बुँदा जस्ताको तस्तैः
‘मालेमावाद पुरानो भइसकेकाले उदारवादी पुँजीवाद र समाजवाद समायोजन गर्ने नव उदारवादी पूँजीवादी दृष्टिकोण, मालेमावादलाई सृजनशील ढंगले लागू गर्ने र विकास गर्ने कुरालाई संशोधनवाद ठान्ने जडसूत्रवादी दृष्टिकोण, मालेमावाद आधारभूत रुपमा सही छ र विकासको पनि आवश्यकता छ भन्ने, तर भएको विकास पनि परित्याग गर्ने र विकासको ठोस योजना कहिल्यै नबनाउने द्वैतवादी दृष्टिकोण, मालेमावादको अध्ययन चिन्तनप्रति उदास, नेतृत्वलाई घेरामा हाली फसाउँदै फकाउँदै धम्क्याउँदै आफ्नो पक्षमा निर्णय गराउन वाध्य पार्ने लिन प्याओवादी र आत्मकेन्दि्रत व्यक्तिवादी दृष्टिकोणले गर्दा पथप्रदर्शक सिद्धान्तको बुझाइमा एकरुपता नभई मालेमावादी मूल्य मान्यता ध्वस्त भएको तथा क्रान्तिको कार्यदिशा जता पनि अर्थ लगाउने सक्ने गरी वैज्ञानिक समाजवादको सट्टा अमूर्त समाजवाद शब्दावली प्रयोग गरेको र समाजवादी क्रान्तिको आधार र कार्यनीति नभएको पार्टी विचारधारात्मक रुपले संगठित हुने त कुरै छाडौं, संगठनात्मक रुपले समेत सुधारवादी र संसदवादी चरित्रमा ढालेको र मन्त्रिमण्डलवाद र द्रव्यपिचासवाद, व्यापक भएको, प्रेम यौन विवाहबारे हिन्दू-मुस्लिम ढोंगी दृष्टिकोण रहेकाले यससम्वन्धी मुद्दालाई मात्र सांस्कृतिक कमजोरी बताई बिना छानविन मुख्यतः इमान्दार र पारदर्शीमाथि कारवाहीको डण्डा चलाउने गरिएको लगायतका मुद्दाहरु राखी वैशाख ३ गते राजीनामा दिएको थिएँ । नवधनाढ्यहरु हावी रहेको पार्टीबाट इमान्दार क्रान्तिकारीहरु निश्कासित हुनु स्वभाविक हो । एमाओवादी नेतृत्वले साम्राज्यवादको इशारामा क्रान्ति र जनताप्रति विश्वासघात गरेकाले अधुरो क्रान्ति पूरा गर्नका लागि क्रान्तिकारी विकल्प रोज्न आजदेखि स्वतन्त्र भएको छु ।’
सभासद पद बेचियो
आफूलाई संविधानसभा चुनावमा उठ्न नदिइएको र समानुपातिकमा पनि नपारिएको भन्दै ओलीले एमाओवादीले सभासद पद बिक्री गरेको दाबी पत्रकार सम्मेलनमा गरे । क-कसलाई बेचियो, तपाईंलाई थाहा छ ? भन्ने प्रश्नको जवाफमा उनले भने, ‘कांग्रेसबाट आएका पूर्वतिरका छन् ।’
‘रवीन्द्र प्रतापलाई हो ?’ पत्रकारले सोधे ।
‘ह&#237
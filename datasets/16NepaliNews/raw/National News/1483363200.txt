
﻿१८ पुस, काठमाडौ । सोह्र वर्षभन्दा मुनीका बालबालिकामा हार्मोनको गडबढीका कारण हुने समस्याको पहिचानका लागि ललितपुरको जावलाखेलस्थित काठमाडौं डाइविटिज एण्ड थाइराइड सेन्टर प्रालिले तीनदिने निःशुल्क स्वास्थ्य शिविर आयोजना गर्ने भएको छ ।
शिविर मंगलबारदेखि तीन दिनसम्म विहान १० बजेदेखि दिउँसो २ बजेसम्म सेन्टरको ललितपुरस्थित आफ्नै प्रांगणमा सञ्चालन हुनेछ ।
स्वास्थ्य शिविरमा बालबालिकामा हुने हार्मोन रोग सम्बन्धी निःशुल्क परीक्षण गरिने मधुमेह तथा थाइराइड रोग बिशेषज्ञ डा. अंशुमाली जोशीले जानकारी दिइन् ।
परीक्षणबाट हार्मोनको गडबडीले बालबालिकाहरुमा देखिने प्रकार एक मधुमेह (टाइप १ मधुमेह), थाइराइड रोग, महिनावारी नहुने, पुड्को हुने वा धेरै अग्लो हुने, लिंग वा अण्डकोष सानो हुने, यौवन अवस्था चाँडो देखिने, पिसाब धेरै लाग्ने, लिंग निर्धारण गर्न धेरै गाह्रो हुने जस्ता समस्याको पहिचान हुनेछ ।
त्यस्तै, शरीरमा ‘भिटामिन डी’ को कमी, मोटोपना, हड्डी बारम्बार टुट्ने, हड्डी बांगिने, हड्डी सुनिन्ने वा हड्डी खिइने समस्याका कारण हुने असरको समय मै पहिचान गरी रोग निदानका लागि शिविर फलदायी हुने चिकित्सकहरुको भनाई छ ।

﻿४ माघ, काठमाडौं । एमालेको विद्यार्थी संगठन अनेरास्ववियुको महाधिवेशनमा मतदान प्रक्रिया अझै अनिश्चित भएको छ । महाधिवेशन प्रतिनिधि विवादका कारण मतदान प्रक्रिया अनिश्चित भएको हो ।
सोमबार बेलुकी प्रकाशित महाधिवेशन प्रतिनिधिहरुको नामावलीमा अत्यधिक दाबी विरोध परेपछि अन्तिम टुंगो लगाउन हम्मे-हम्मे परेको छ ।
‘दाबी विरोधलाई एक-एक गरी टुंगो लगाउने क्रममा छौं,’ महासचिव पदका दाबेदार अब्दुल हुसेन खानले भने, ‘जतिसक्दो छिटो भोटिङ सुरु गर्ने प्रयास भैरहेको छ । भोटिङ आजैदेखि सुरु गर्ने कोशिसमा छौं ।’
फर्जी नामावलीले लफडा
झापामा महाधिवेशन प्रतिनिधि नै नभएका चार जनाको नाम परेपछि विवाद सुरु भएको थियो । एमाले युवा नेताहरुसमेतको संलग्नतामा विवाद टुंगो लगाउने प्रयास भैरहेको छ ।
गत माघ २८ गते एमाले अध्यक्ष एवम् प्रधानमन्त्री केपी शर्मा ओलीले महाधिवेशन उदघाटन गरेका थिए । तर आज पाँचौ दिनसम्म पनि नयाँ कार्यसमिति चयनका लागि मतदान सुरु हुन सकेको छैन ।
अध्यक्ष पदका लागि संस्थापन पक्षकी नबिना लामा र माधव नेपाल पक्षका दीपक गौतमले प्यानलसहित उम्मेदवारी दर्ता गराएका छन् ।
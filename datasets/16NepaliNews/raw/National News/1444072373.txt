
﻿ पार्टीको साधारण सदस्यता समेत परित्याग गरेका एमाओवादीका पूर्वनेता डा. बाबुराम भट्टराईले आफू पार्टीमा फर्कन अध्यक्ष प्रचण्डलाई एक शर्त सन्देश पठाएका छन् । अत्यन्त विश्वस्त स्रोतका अनुसार भट्टराईले एमाले अध्यक्ष केपी ओलीलाई प्रधानमन्त्री हुनबाट रोक्ने हो भने आफू पार्टीमा फर्कन तयार रहेको सन्देश पठाएका हुन् ।

राजनीतिक विश्लेषक मुमाराम खनालले भट्टराईले यस्तो सन्देश पठाएको आफूले पनि सुनेको बताउँदै त्यो ओलीलाई रोक्ने प्रयासको एक भाग मात्रै भएको बताए ।  ओलीको सम्भावनालाई सेबोटेज गर्ने प्रयास मात्रै हो  खनालले भने,  उनी फर्किने सम्भावना कम छ ।  पार्टीमा फर्किने भट्टराईको सन्देशलाई भने प्रचण्डले गम्भीरताका साथ नलिएको स्रोतका दावी छ । खनाल भन्छन्,  भट्टराईप्रति प्रचण्डलाई कुनै लोभ छैन ।  भट्टराईका समर्थकहरुले समेत उनलाई साथ नदिई आफ्नो पक्षमा रहेका बेला प्रचण्डले भट्टराईलाई पार्टीमा भित्र्याउने गल्ती नगर्ने खनालको बुझाई छ ।

आफू प्रधानमन्त्री बन्ने भट्टराईको यो चाल

डा. भट्टराईले अहिले स्वतन्त्र व्यक्तिलाई नयाँ सरकारको नेतृत्व दिनुपर्ने बताउँदै आएका छन् । उनले यस प्रयोजनका लागि दमननाथ ढुंगानाको नामसमेत उच्चारण गरेका छन् । तर, विश्लेषक खनाल यो भट्टराई आफै प्रधानमन्त्री हुने चाल भएको बताउँछन् । भन्छन्,  स्वतन्त्र व्यक्ति उनले अरुलाई होइन आफैलाई भनिरहेका हुन् । 

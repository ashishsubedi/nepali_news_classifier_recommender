
﻿विराटनगर, २३ कात्तिक । पूर्व क्षेत्र अन्तर्गत विभिन्न जिल्लाहरुमा सोमबार भएको सवारी दुर्घटनामा एकको मृत्यु भएको छ भने अन्य छ जना घाइते भएका छन् ।
सुनसरीः पूर्व पश्चिम राजमार्ग अन्तर्गत सुनसरीको हरीपुर–९ मा पूर्वबाट पश्चिमतर्फ जादै गरेको ना ५ ख २०७८ नम्बरको बसले विपरित दिशबाट आउँदै गरेको बा ३२ प ९९२० नम्बरको मोटरसाइकललाई ठक्कर दिँदा  मोटरसाइकल चालक सप्तरी बेल्ही–५ बस्ने ३० बर्षिय उमेश मण्डलको मृत्यु भएको छ । दुर्घटनामा पछाडि सवार सोही ठाउँका कमल मण्डल गम्भिर घाईते भएका छन् ।
घाइते मण्डलको जिल्ला अस्पताल इनरुवामा उपचार भरहेको छ भने ठक्कर दिने बसका चालकलाई जिल्ला प्रहरी कार्यालय सुनसरीले नियन्त्रणमा लिएको छ । यता सुनसरीकै धरान–५ छाताचौकमा  भानुचोकबाट जिरोप्वाईन्टतर्फ जादै गरेको को १७ प २२१९ नम्बरको स्कुटरले पैदलयात्रीलाई ठक्कर दिँदा सुनसरी धरान–५ बस्ने ७४ बर्षिय गणेश प्रसाद अग्रवाल र उनकी श्रीमती  ७० बर्षिय लिला देबी अग्रावल घाइते भएका छन् ।
दुर्घटनामा स्कुटर चालक सुनसरी धरान–१० बस्ने ३० बर्षिय चित्रमान लिम्बु समेत घाइते भएकाले तीनै जनाको विपी कोइराला स्वास्थ्य विज्ञान प्रतिष्ठान धरानमा उपचार भइरहेको छ ।
मोरङः मोरङको उर्लाबारी–५ किसान चौकमा पूर्वबाट पश्चिम तर्फ जाँदै गरेको मे ३ प ५८३१ नम्बरको  मोटरसाइकलले सोही दिशातर्फ जाँदै गरेको साईकलयात्रीलाई ठक्कर दिँदा उर्लाबारी–५ बस्ने ५० बर्षिय  ओमप्रकाश परियार घाइते भएका छन् ।  दुर्घटनामा मोटरसाइकल चालक झापा भद्रपुर–११ बस्ने  ३० बर्षिय विजय खालिङ राई समेत घाइते भएका छन् । घाइते परियारको न्युरो अस्पताल विराटनगरमा उपचार भइरहेको छ भने राइको मंगलबारे अस्पतालमा उपचार भईरहेको छ ।
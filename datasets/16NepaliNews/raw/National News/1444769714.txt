
﻿भक्तपुर,  पूर्वप्रधानमन्त्री एवम् एमालेका वरिष्ठ नेता झलनाथ खनालले भारतले जतिसुकै लामो नाकाबन्दी गरे पनि नेपाल र नेपालीलाई कुनै हालतमा झुकाउन नसक्ने बताएका छन् ।मंगलबार भक्तपुर नगरपालिका ११ भेलुखेलमा अमेरिकन, क्यानेडियन र फ्रान्सका नागरिकले भूकम्पपीडितका लागि बनाइदिएको ११ वटा अस्थायी आवास गृह तथा एउटा विद्यालय हस्तान्तरण कार्यक्रममा बोल्दै उनले नेपाल कसैसँग नझुक्ने उल्लेख गरे ।

खनालले भने,  भारतले अब बुझे हुन्छ, हामी राष्ट्रियता, स्वाभिमान, सार्वभौमिकतामा कोहीसँग झुक्दैनाँ, नेपाल र नेपाली कोहीसँग पनि कहिले पनि झुक्दैनन, बरु जस्तोसुकै कठिनाइ भोग्न तयार छन् । कार्यक्रममा सभासद् केदार सञ्जेल, एमाले केन्द्रीय सदस्य सोम मिश्रलगायतले सरकारले जनताको भावनालाई बुझेर नयाँ परिवर्तन गर्नुपर्ने औँल्याए ।

कार्यक्रममा भूकम्पपीडित ११ परिवारलाई अस्थायी टहरा हस्तान्तरण गर्नुका साथै अस्थायी टहरा निर्माण गरिदिने विदेशी नागरिकलाई अभिनन्दन गरिएको थियो ।

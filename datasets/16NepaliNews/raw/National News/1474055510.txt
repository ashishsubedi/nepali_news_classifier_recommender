
﻿राजविराज, ३१ भदौ । सप्तरी जिल्लामा आवाज परियोजना सञ्चालन भएपछि मानव अधिकार तथा सामाजिक न्यायको अभिबृद्धि भई दलित तथा वहिष्करणमा पारिएका समूहहरुको दैनिक जीवनमा परिवर्तन आएको बताएको छ ।
परियोजनाका सप्तरी जिल्ला संयोजक रामेश्वर जैरुले शुक्रवार राजविराजस्थित परियोजनाको कार्यालयमा पत्रकार सम्मेलन आयोजना गरी गतिविधिहरुबारे जानकारी दिएका हुन् । जिल्लाको लौनियाँ, कोचाबखारी, छिन्नमस्ता, सिम्राहासिंगियोन र मलेकपुर गाउँ विकास समितिको हरेक वडामा ३ जना मानव अधिकार अभियन्ता छनौट गरी २७ जनाको नेटवर्क बनाईएको उनले जानकारी दिए ।
मानव अधिकार, मानव अधिकारको महत्व र स्थानीयस्तरमा रहेको जातीय भेदभाव, महिला हिंसा न्युनिकरणलगायत मानव अधिकार हनन्का घटनाहरु न्युनिकरण गर्न जनचेतनामूलक तालिम, अन्तरक्रिया, सम्वाद र मानव अधिकार शिक्षा अभियानहरु सञ्चालन गरिएको संयोजक जैरुले पत्रकार सम्मेलनमा बताए । जातीय भेदभाव अन्त्यकालागि गरिएका सामुदायिक सम्वादहरुमा कार्यक्षेत्रका स्थानीय तेतृत्व तथा अगुवाहरुले आफ्नो गाविसलाई २०७३÷०७४ भित्र विभिन्न कार्यहरु गर्दै जातीय भेदभावमुक्त गाविस घोषणा गर्ने लिखित प्रतिवद्धता प्राप्त भएको उनले जानकारी दिए ।
मलेकपुर गाविसमा दलित बालबालिकाको पोषणभत्ता ८ महिनादेखि रोकिएकोमा सञ्जालको दवावमा रकम वितरण गरिएको, कोचाबखारीको ग्रामदेवता स्थलमा दलितलाई मन्दिरमा पूजाआजा गर्ने वातावरण मिलाउन सफल भएको जनाईएको छ । बोक्सीलगायतका विषयहरुमा यो परियोजनाले काम गरेको परियोजनाका संयोजक जैरुले जनाकारी दिए ।
उनका अनुसार हालसम्म हालसम्म ५ लाख ९५ हजार ७ सय ७६ रुपैयाँ परियोजना अन्तर्गत विभिन्न गतिविधिमा खर्च भएको छ । जसमा ३ हजार ३ सय ४० जना प्रत्यक्ष रुपमा लाभान्वित भएको पत्रकार सम्मेलनमा जानकारी दिईएको छ ।
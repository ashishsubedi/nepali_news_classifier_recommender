
﻿आरसी शर्मा, वाइसिएल अध्यक्ष
एमाओवादीको भ्रातृ संगठन योङ कम्युनिस्ट लिग (वाइसिएल) फेरि चर्चामा आएको छ । हालै सम्पन्न राष्ट्रिय भेलाले संगठनको पुनसर्ंरचना गर्दै आरसी शर्माको अध्यक्षतामा नयाँ केन्द्रीय कमिटी गठन गरेको छ । शर्मा पहिले वाइसिएलका महासचिव थिए । पुनर्गठित वाइसिएलले अख्तियार दुरुपयोग अनुसन्धान आयोगका प्रमुख आयुक्त लोकमानसिंह कार्कीलाई आफ्नो पहिलो निसाना बनाएको छ । आइतबार वाइसिएलद्वारा आयोजित पत्रकार सम्मेलनमा कार्कीको सम्पत्ति छानबिन गर्नुपर्ने माग गरियो । यिनै विषयलाई लिएर अध्यक्ष शर्मासित गरिएको संक्षिप्त कुराकानी ।
मृत अवस्थाको वाइसिएललाई अहिले एकाएक जगाइएको छ । अहिलेको सन्दर्भमा यसको आवश्यकता र औचित्य के हो ?
पहिलो कुरा त वाइसिएल मृत अवस्थामा थिएन । कुनै पनि संगठनको जीवन एकनाशको हुँदैन । समय क्रममा विभिन्न आरोह-अवरोह आउँछन् । समय र परिस्थितिले यसको सक्रियताको निर्धारण गर्छ । केही वर्षदेखि वाइसिएल अलिकति सुषुप्त अवस्थामा थियो, तर मरेको थिएन । नयाँ राष्ट्रिय परिस्थितिमा अहिले यसलाई फेरि सशक्त ढंगले अगाडि बढाउन निर्णय गरिएको हो । यसका निम्ति हालै सम्पन्न राष्ट्रिय भेलाले संगठनको नयाँ कार्यसमिति निर्माण गरेर मलाई अध्यक्ष बनाएको छ ।
यतिञ्जेल किन निष्क्रिय थियो त ?
संविधानसभा निर्वाचनपछि पार्टीभित्र अन्तर्विरोध देखापरेका थिए । अघिल्लो सम्मेलनपछि संगठनात्मक कामलाई पूर्णता दिन सकेका थिएनौं । पार्टीका कमिटी निर्माण हुन सकेका थिएनन् । योबीचमा आन्तरिक काममा धेरै व्यस्त रह्यौं । त्यसैले बाहिरी गतिविधिमा हाम्रो सक्रियता न्यून रह्यो । यद्यपि, पार्टीले संविधान निर्माणका लागि सञ्चालन गरेका दबाबमूलक कार्यक्रममा हामी निरन्तर थियौं ।
वाइसिएलको अबको कार्यदिशा र कार्यशैली कस्तो हुन्छ, पहिलेकै जस्तो विवादमा आउने त होइन ?
यतिबेला देश समाजवादतर्फ उन्मुख छ । छिटपुट कार्यभार बाँकी रहे पनि जनवादी क्रान्ति पूर्ण भएको छ । पार्टीको समाजवादी क्रान्तिको कार्यदिशामा अघि बढ्नुपर्ने दायित्व वाइसिएलले निर्वाह गर्नेछ । यसका लागि नयाँ ढंगले शक्ति सुदृढीकरण गर्दै जान्छौं ।
हाम्रो तत्कालीन काम भनेको हालै बनेको संविधान कार्यान्वयनका लागि दबाब सिर्जना गर्नु हो । संविधान बमोजिमका नयाँ कानुन निर्माणका लागि कार्यपालिकालाई दबाब दिनेछौं । यस विषयमा हामीले सभामुख लगायत विभिन्न ओहोदाका व्यक्तिलाई भेटेर ध्यानाकर्षण पनि गराउने छौँ ।
यसैगरी, हाल भारतले लगाइरहेको आर्थिक नाकाबन्दीविरुद्ध र राष्ट्रिय स्वाधीनताका विषयमा जागरण पैदा गर्ने अभियानमा पनि हामी छौं । सँगसँगै कालोबजारी तथा महँगी नियन्त्रण गर्ने र भ्रष्टाचारीलाई दण्डित गर्ने कुरालाई पनि प्राथमिकताका साथ अगाडि बढाउने छौं । विगतमा विभिन्न आयोगले दोषी करार गरेका व्यक्तिलाई उच्च ओहोदामा राखिनु हुँदैन भन्ने हाम्रो मान्यता छ ।
तपाईंहरूले अख्तियारप्रमुख लोकमानसिंहको सम्पत्ति छानबिन गर्नुपर्ने माग गर्नुभएको छ, यो चर्चामा आउने मेलो मात्रै त होइन ?
त्यस्तो होइन । संवैधानिक पद धारण गरेका व्यक्तिको विषयमा हरेक नागरिकले जान्न पाउने अधिकार राख्छन् । हामी पनि पहिले यो देशका नागरिक हौं । दोस्रो कुरा, उहाँको विषयमा बाहिर जे-जस्ता चर्चा-परिचर्चा छन्, त्यसका आधारमा पनि हामीले प्रश्न उठाएका हौं । साँच्चिकै नयाँ नेपाल निर्माण गर्ने हो भने हामीले बोल्ड डिसिजन लिन सक्नुपर्छ । विगतमा रायमाझी आयोगले दोषी ठहर्‍याएको व्यक्तिलाई जिम्मेवार पदमा राखेर के नयाँ नेपाल बन्छ त ?
लोकमानलाई अख्तियार प्रमुख बनाउनुमा त तपाईंहरूको पार्टीको पनि हात छ । अहिले आएर विरोध गर्नुको के औचित्य ?
हाम्रो पार्टी पनि त्यतिबेलाको निर्णय प्रक्रियामा सहभागी भएको हो । त्यो गल्ती थियो । गल्ती भइहाल्यो भनेर सधैं चुप बस्ने कुरा आउँदैन । विगतमा भएका गल्तीलाई सच्याउँदै जानुपर्छ । जब जनताकै तहबाट उहाँमाथि प्रश्न उठेका छन् भने त्यसलाई सम्बोधन गर्न हिच्किचाउनु हुँदैन ।
अख्तियारले एमाओवादीका नेता कृष्णबहादुर महरालाई चिठी काटेपछि वाइसिएलले पाठ सिकाउन खोजेकोजस्तो पनि देखिन्छ नि ?
त्यस्तो बिल्कुल होइन । हामीले कसैमाथि छानविन नै हुनु हुँदैन भनेका छैनौं । शक्तिको दुरुपयोग गर्न कसैलाई छुट दिनु हुँदैन भन्ने हाम्रो मान्यता हो । खालि कसैको चरित्रहत्या गर्ने नियतले मात्रै आरोपित गरिन्छ भने वाइसिएल त्यसविरुद्ध उत्रिन्छ । कुनै आधारबिना कसैलाई लाञ्छित गर्न पाइँदैन ।
बिनाआधार त अख्तियारले पनि चिठी काटेन होला, उहाँ चोखो हुनुहुन्छ भनेर कसरी ठोकुवा गर्न सक्नुहुन्छ ?
अख्तियारले चिठी काटेका विषयमा हाम्रो पार्टीभित्र मात्र नभएर अन्य पार्टी र जनमानसमा पनि आशंका उब्जिँदै आएका छन् । विदेशीको इसारामा चल्न इन्कार गर्ने र जनताको बलमा विश्वास गर्ने नेताको तेजोबध गर्न खोजेको हो कि भन्ने खालका प्रश्न पनि उठिरहेको पाएका छौं । विगतमा पनि उहाँमाथि यस्तै किसिमका लाञ्छना लगाउने प्रयास नभएका होइनन् । तर, ती सबै लाञ्छनामै सीमित रहे ।
वाइसिएल सक्रिय भएपछि जनता आतंकित बन्नुपर्ने भयो होइन ?
त्यस्तो होइन, हामी विधिको शासनमा विश्वास गर्छौं । विचारको शक्तिमा विश्वास गर्छौं । कानुन हातमा लिने हाम्रो कुनै योजना छैन । तर, यसका साथसाथै हामी यो पनि भन्न चाहन्छौं, हामीले सत्य कुरा हजारपटक बोल्दा पनि सुनवाई भएन भने त्यस्तालाई देखाइदिन्छौं पनि ।
के देखाइदिनुहुन्छ ?
देखाउने विभिन्न तरिका हुन्छन् । मेरो भनाइको मतलब के हो भने हामीले भलादमी पारामा प्रस्तुत हुँदा कसैले त्यसलाई हाम्रो कमजोरी सम्झन्छ भने, त्यही रूपमा प्रस्तुत हुन पनि तयार छौं । शक्ति प्रयोग गर्नु हाम्रो रहर होइन, बाध्यता बन्न सक्छ ।
अब अन्य पार्टीका युवा संगठनसित वाइसिएलको भिडन्तका घटना फेरि सुन्नुपर्ने भयो ?
त्यस्तो हुँदैन, अब भिडन्त होइन, बरु सहकार्यको कुरा सुन्नु हुनेछ । अन्य पार्टीका युवा संगठनसित जे मुद्दा हामीसित मिल्छन्, त्यसमा सहकार्यको प्रयास गर्नेछांै । जस्तै, संविधान कार्यान्वयनका लागि दबाब दिने कुरामा हाम्रो ऐक्यबद्धता हुन सक्छ । यसैगरी युवामैत्री नीति लागू गर्ने कुरामा पनि हामीले संयुक्तरूपमा दबाबमूलक अभियान अघि बढाउने छौं ।
वाइसिएलको संगठनात्मक संरचना अहिले कस्तो छ ?
हाम्रो एक लाख संगठित सदस्य छन् । संगठनभित्र नसमेटिएका अरु लाखौं शुभेच्छुक छन् । हालै सम्पन्न भेलाले एक सय ५१ जनाको केन्द्रीय समिति गठन गरेको छ । १७ पदाधिकारी छन् । संगठनलाई आगामी दिनमा अझ मजबुत बनाउँदै लैजान्छौं ।
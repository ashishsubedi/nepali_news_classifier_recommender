
﻿
२९ भदौ, काठमाडौं । पछिल्ला केही वर्ष माओवादी अध्यक्ष प्रचण्ड निकट रहस्यमय व्यावसायीको परिचय बनाएका अजय सुमार्गीले प्रचण्ड भन्दा पहिले नै गणतन्त्रका लागि बन्दूक बोकेको रहस्य आफैंले खुलासा गरेका छन् ।
सुमार्गीले क्रान्तिमार्फत मुलुकमा गणतन्त्र ल्याउन २०४२ सालमै बन्दुकको व्यवस्था गरिसकेका रहेछन् । जबकी प्रचण्डले त्यसको ठीक १० वर्षपछि बन्दुक बोकेर जनयुद्धको शुरुवात गरेका थिए ।
आफ्नै बारेमा लेखिएको पुस्तक ‘अजयराज सुमार्गी’ पुस्तक बिमोचन समारोहमा मसहुर व्यापारी सुमार्गीले भने, ‘मैले २०४२ सालमै भारतबाट १३ हजारमा बन्दुकहरु किनेर गौर हुँदै नेपाल भित्र्याएँ । गणतन्त्र ल्याउन बन्दुक बोक्नुपर्छ भनेर हिँडेको मान्छे योगी नरहरिनाथ र स्वामी कमलनयनाचार्यको संगतमा पुगेँ ।’
विवादको पर्दा च्यात्ने प्रयास
विशेषतः नेपालमा २०६२/६३ सालको जनआन्दोलनको सफलता र माओवादी नेता प्रचण्ड खुला भएपछि एकाएक चर्चामा आएका सुमार्गी अझै पनि रहस्यमय पात्र हुन् । तर, यिनै विवाद र रहस्यको पर्दा च्यात्न उनको बारेमा विभिन्न व्यक्तिले सुनाएका अनुभवलाई किताबमा उतारिएको आयोजकले प्रष्ट पारे ।
केही समयअघि मात्र सुमार्गीले फ्रान्सेली दूतावाससँग करोडमा होइन, अरबमा किनेको बिशालनगरस्थित करीव २५ रोपनी क्षेत्रफलको घर परिसरमा पुस्तकको विमोचन समारोह राखिएको थियो ।
सुमार्गी निकट नेता गायव ?
विमोचन समारोहको रोचक पक्ष के थियो भने सुमार्गीसँग जोडिएका कुनै पनि नेता त्यहाँ उपस्थित थिएनन् । अझ भन्ने हो भने सुमार्गीको पुस्तक बिमोचन समारोहमा नेपालका कुनै पनि राजनीतिक दलका नेताहरु थिएनन् ।
उनीहरुलाई सुनियोजित रुपमा ननिम्त्याइएको हो वा नआएका हुन् भन्ने आयोजकले प्रष्ट पारेनन् । धेरैले सुमार्गीको पुस्तक विमोचन भनेपछि प्रधानमन्त्री प्रचण्ड त आउँछन् भन्ने अनुमान लगाएका थिए ।
सुमार्गीले धेरै नेताहरुको पैसा चलाएको चर्चा पनि हुने गर्छ । उनको सम्बन्ध प्रमुख दलका सबै प्रमुख नेताहरुसँग उत्तिकै घनिष्ठ छ । भलै प्रचण्डसँगको उनको सम्बन्धले बढी चर्चा पाए पनि ।
सबैको अनुमान विपरित नेपालका नेता त्यहाँ थिएनन्, बरु भारतको सत्तारुढ भाजपाका नेता विजय जोली विशेष अतिथीका रुपमा उपस्थित थिए । उनको पुस्तक बिमोचन समारोहका प्रमुख अतिथी थिए विवादास्पद छवि भएका मुक्तिनाथ पिठाधीश जगतगुरु स्वामी कमल नयनाचार्य ।
मुक्ति टावर र मुक्तिनाथ गुरु
कमल नयनाचार्य अजयराज सुमार्गीका गुरु हुन् । उनले भाषण गर्दा वा बोल्दा सबैभन्दा पहिले जय मुक्तिनाथ भन्छन् । किनकी मुक्तिनाथ पीठका पिठाधीश कमलनयनाचार्यको सान्निध्य उनले पाएका छन् ।
उनले केही वर्षअघि बानेश्वरमा बनाएको मुक्ति टावर विवादमा आएको थियो । कतिपयले प्रचण्डका पिता मुक्तिराम दाहालको नामबाट राखिएको चर्चा पनि चलाए । त्यो टावर गुरुको नाममा बनाएको सुमार्गी निकट स्रोतले जनाएको छ ।
खलनायकका विम्वहरु
आफ्नो दाजुलाई फ्रान्सका अन्तिम राजा लुई सत्रौं जस्तै खलनायकको बिम्बका रुपमा बिभिन्न मिडियाले प्रचारित गरेपछि उनी कर्मयोगी हुन् भनेर पुष्टि गर्न किताब निकाल्नु परेको पुस्तकका लेखक सुमार्गीका भाइ अरुणराज सुमार्गीले त्यहाँ बताए ।

फरक ढंगले आयोजना गरिएको बिमोचन समारोहमा स्वामी कमलनयनाचार्यले दीप प्रज्ज्वलन गर्दा साधकहरुले गुरु मन्त्र पढेका थिए । बिमोचन भने सुमार्गीकी आमा विश्वकान्ति कलावती सुमार्गी र उनी आफैंले गरे ।
आफूलाई विवादास्पद र रहस्यमयी व्यावसायीका रुपमा जबर्जस्ती चित्रण गर्न खोजिएकोमा सुमार्गीमा ठूलो आक्रोश रहेछ भन्ने कार्यक्रमभरि व्यक्त उनी र उनी निकटस्थहरुका धारणाले प्रष्ट पार्दथ्यो  ।
‘अजय सुमार्गीका बारमो जे जसरी भिलेन बनाउने प्रयास भइरहेको छ, यो पुस्तकमा बोल्ने पात्रहरुलाई गएर सोधुन् । पैसा खुवाएर उनीहरुले अजय सुमार्गीको स्तुति गाएका हुन् भने सोधुन्, होइन भने यो पुस्तक पढेपछि तिनीहरुको चेत खुलोस्,’ भाइ अरुणले पुस्तकबारे बताउँदै भने ।
पुस्तक बिमोचन समारोहमै केहीबेर सामुहिक समिक्षा पनि चल्यो । वैंकर अनिल शाह, स्वामी योगी विकासानन्द लगायतका व्यक्तिहरुले अजयराज सुमार्गीलाई चिन्न नसक्नेहरुले उनको व्यक्तित्वलाई विवादास्पद बनाएको बताए । पुस्तकले उनलाई एक कर्मयोगी हुन् भन्ने पुष्टि गर्ने उनीहरुको दाबी थियो ।
समारोहमा रुपचन्द्र विष्टका कान्छा भाइ, जो प्रसिद्ध व्यावसायी पनि हुन्, गुणचन्द्र विष्ट पनि स्वामीसँगै मन्चमा थिए । गुणचन्द्र आफैं पनि स्वामी कृष्णानन्द भारतीका नामले चिनिन्छन् ।
यो आत्मकथा होइन
अजय सुमार्गीको एकाएक फस्टाएको व्यापार व्यावसाय, उनको रहस्यमय आर्थिक उन्नति र भर्जिन आइल्याण्डबाट आएको ११ अर्ब भन्दा बढी रकम राष्ट्र वैंकले रोकेको जस्ता प्रसंगहरुले विवादित बनाइरहेका बेला किताबले उनलाई एक कर्मठ व्यावसायीका रुपमा चित्रण गरेको छ ।
पुस्तकमा अजय सुमार्गी बोलेका छैनन् । यो उनको आत्मकथा पनि होइन । बरु बिभिन्न प्रख्यात व्यक्तिदेखि पुराना पुस्ताका व्यक्तिले उनको बारेमा भनेका कुराहरु समेटिएका छन् ।
सुमार्गी सिंहदरवार कब्जा गर्ने विद्रोही तथा पूर्व प्रधानमन्त्री डा. केआई सिंहको काखमा हुर्किएका, थाहा आन्दोलनको प्रणेता रुपचन्द्र विष्टको शिक्षा दीक्षा पाएका र योगी नरहरिनाथबाट दीक्षित पात्र हुन् भन्ने पुस्तकमा पाइन्छ ।
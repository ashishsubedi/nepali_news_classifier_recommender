
﻿
१७ मंसिर, काठमाडौं । नयाँ शक्ति नेपालका संयोजक डा. बाबुराम भट्टराईले १२ बुँदे सम्झौता दिल्लीमा नै गर्नु नै दुर्भाग्यपूर्ण भएको बताएका छन् ।
शुक्रबार राजधानीमा आयोजित एक कार्यक्रममा पूर्वप्रधानमन्त्री भट्टराईले नेपाल-भारत सम्वन्धबारे सबै दलको समान धारणा नबनेसम्म भारतीय दबाव कायमै रहने बताए । १२ बुँदे सहमति दिल्लीमा गरेपछि नै भारत विस्तारै नेपाली राजनीतिमा प्रवेश गरेको उनको विश्लेषण छ ।
१२ बुँदेको तयारी र खाका रोल्पामै बनेको भएपनि गिरिजाप्रसाद कोइरालाले आउन नसक्ने बताएपछि दिल्ली जानु परेको उनले बताए । माओवादी पूर्वनेता समेत रहेका भट्टराईले भने, ‘नेपालका लागि सबैभन्दा दुर्भाग्यपूर्ण मंसिर ५ गतेको १२ बुँदे सम्झौता भारतमा गर्नु नै थियो ।’
उनले नेपालको राजनीतिमा भारत परस्त भनेर आरोप लगाउने चलन धेरै पुरानो भएको बताए । कहिले एमाले, कहिले माओवादीलाई, कहिले कांग्रेसलाई भारत परस्त भन्ने गरिएको भन्दै उनले पछिल्लो समय त आफूलाई भारतको ‘एजेन्ट’ नै भनेको सुनाए ।
संविधान संशोधनमा पनि भारतको दबाव छ भन्नुभन्दा मधेसी जनताको के मा चित्त दुखेको हो त्यो बुझेर आफैंभित्र समाधान गर्न सके भारतको हस्तक्षेप अन्त्य हुने उनले बताए ।
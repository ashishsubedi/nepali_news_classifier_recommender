
﻿१४ फागुन, पोखरा । गृहमन्त्री शक्तिबहादुर बस्नेतले अव नयाँ संविधानको कार्यान्वयनतर्फ अघि बढ्नुपर्ने बताएका छन् ।
नेपाल पत्रकार महासंघ कास्की शाखाको १२ औं साधारणसभाको उद्घाटन गर्दै गृहमन्त्री बस्नेतले संविधान बनिसकेकाले यसको कार्यान्वयन नै अबको मुख्य कार्यभार भएको बताए ।
संविधान सहमतिको एक गतिशील दस्तावेज भएको भन्दै उनले यसमा असन्तुष्टि भएपनि कार्यान्वयनमा आएपछि मेटिएर जाने विश्वास व्यक्त गरे । यसका लागि पत्रकारले पनि सकारात्मक ढङ्गबाट भूमिका खेल्नुपर्नेमा उनले जोड दिए ।
यसैबीच, गृहमन्त्री बस्नेतले नेपाल पत्रकार महासंघ कास्की शाखाले निर्माण गरेको महासंघ सभाहलको उद्घाटन गरेका छन् ।
करीब दुई करोडको लागतमा निर्मित महासंघको भवनमा बहुउद्देश्यीय हल बनाउन लक्ष्मी हाउसले १६ लाख सहयोग गरेको छ । लक्ष्मी हाउसका अध्यक्ष गणेशबहादुर श्रेष्ठले पत्रकारिता विकासको लागि सहयोग गर्न आफू सदैब तयार रहेको बताए ।
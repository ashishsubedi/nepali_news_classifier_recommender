
﻿
१२ चैत, काठमाडौं । नेकपा क्रान्तिकारी माओवादीको केन्द्रीय समिति बैठकमा महासचिव रामबहादुर थापा बादलले अध्यक्षको प्रतिवेदनमाथि फरक मत राखेका छन् ।
एमाओवादीसँग पार्टी एकता गर्ने नगर्नेबारे छलफल गर्न शुक्रबारबाट बैठक सुरु भएको छ । बैठकमा अध्यक्ष बैद्यले नयाँ जनवादी क्रान्तिलाई नै एकताको आधार बनाउनु पर्ने प्रस्ताव पेश गरेका छन् । एक नेताका अनुसार बैद्यको लाइन एमाओवादीसँग तत्काल एकता नगर्ने देखिन्छ ।
तर, महासचिव बादलले अर्को प्रतिवेदन पेश गरेका छन् । उनले नयाँ आधारमा एकता गर्नु पर्ने बताएका छन् ।
साथै बैद्य र बादलले एकअर्कालाई सरसंग्रहवादीको आरोप पनि लगाएका छन् ।
बैद्यले समाजवाद र जनवादलाई घुममाल गर्न खोजेको आरोप लगाएका छन् भने बादलले सशस्त्र विद्रोह र दिर्घकालीन जनयुद्धलाई एकै ठाउँमा राख्नु सरसंग्रहवादी भएको बताएका छन् ।
दुबै प्रतिवेदनमाथि शनिबारबाट केन्द्रीय सदस्यहरुले आ आफ्नो धारणा राख्ने क्रम सुरु हुनेछ ।

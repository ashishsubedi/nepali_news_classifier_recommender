
﻿२३ फागुन, काठमाडौं । नेपाल अडिटर्स एशोसियसन ­(अडान)को चौथो राष्ट्रिय महाधिवेशन आउँदो जेठ २१ गतेदेखि २३ गतेसम्म काठमाडौंमा हुने भएको छ । अडानको केन्द्रीय कार्यसमितिको नवौ बैठकले आउँदो ०७३ साल जेठ २१ गतेदेखि महाधिवेशन गर्ने निर्णय गरेको हो ।
महाधिवेशन सफल पार्न अध्यक्ष मोहनराज रेग्मीको संयोजकत्वमा २५१ सदस्यीय मूल आयोजक समिति तथा विभिन्न १६ वटा उपसमितिहरु गठन गरिएको छ ।
अडानमा देशभरका ६५ जिल्लामा जिल्ला कार्य समिति, ६ ओटा क्षेत्रिय कार्य समिति, ६३ सदस्यीय केन्द्रीय कार्य समिति र २१ सदस्यीय सचिवालय समिति छन् । यसले लेखा तथा लेखापरीक्षण क्षेत्रमा रहि कार्यरत रजिष्टर्ड अडिटरहरुको पेशागत हकहित, दक्षता अभिवृद्धि लगायतका कार्यहरु गर्दै आएको छ ।
संसोधनको प्रक्रियामा रहेका ३ सयभन्दा बढी कानुनहरुको आर्थिक प्रावधानहरुमा लेखा व्यावसायिहरुको भूमिका स्पष्ट गर्न एशोसियसनले माग गरेको छ । साथै ऐनहरुमा नेपाल चार्टर्ड एकाउन्टेन्ट्स संस्था (आईक्यान) बाट सदस्यता प्राप्त गरेका सदस्य लेख्न उसले माग गरेको छ ।
यसैगरी गैर लेखापरीक्षकहरुको लेखाव्यावसाय रोक्न पनि एशोसियसनले माग गरेको छ ।
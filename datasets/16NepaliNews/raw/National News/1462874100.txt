
﻿सागर पण्डित/नयाँ पत्रिकाकाठमाडौं, २८ वैशाख 
सरकारले राजधानी काठमाडौंलगायत मुलुकका प्रमुख सहरमा वायु प्रदूषण नाप्ने स्टेसन निर्माणको गृहकार्य थालेको छ । मुलुकका प्रमुख सहरहरू वायु प्रदूषणको मारमा पर्न थालेपछि सरकारले वायु प्रदूषण नाप्ने स्टेसन बनाउन सुरु गरेको हो ।
राजधानीलगायत मुलुकका विभिन्न भागमा वायुको अवस्था पत्ता लगाई वायु प्रदूषण रोकथामका उपाय पहिचान गर्न सहज हुने उद्देश्यले एयर क्वालिटी मोनिटरिङ स्टेसन बनाउने गृहकार्य थालिएको हो । वायु स्टेसनमार्फत वायुको मापन गरेर वायुमा हुने विभिन्न प्यारामिटरर्सहरूको समेत पहिचान गरिने भएको छ ।
मुलुकभर ५६ वटा स्टेसन निर्माण हुने
जनसंख्या तथा वातावरण मन्त्रालयका सचिव डा.विश्वनाथ ओलीले राजधानी काठमाडौंमा १५ सहित देशभरका विभिन्न स्थानमा गरी ५६ वटा एयर क्वालिटी मोनिटरिङ स्टेसन वनाउने तयारी गरिएको जानकारी दिए । बढ्दो वातावरणीय प्रदूषण र त्यसले पार्ने दूरगामी प्रभावलाई न्यूनीकरण गर्ने उद्देश्यले यस्ता स्टेसन बनाउने गृहकार्य थालिएको सचिव ओलीले बताए । मुलुकको राजधानीको रूपमा रहेको काठमाडौं उपत्यका वायु प्रदूषणको चर्को मारमा छ । यहाँको धुलो र धुवाँले राजधानीवासी आक्रान्त छन् ।
काठमाडौंवासीमा श्वासप्रश्वासको समस्या
विभिन्न अध्ययनले काठमाडौं उपत्यकामा बढेको वायु प्रदूषणका कारण यहाँका बासिन्दा श्वासप्रश्वाससम्बन्धी गम्भीर रोगको सिकार हुँदै आइरहेको देखाएको छ । वायु प्रदूषणले उच्च रूप लिँदै आए पनि सरकारले वायु प्रदूषणको अवस्था र त्यसलाई रोक्न चाल्नुपर्ने प्रभावकारी उपाय अपनाउन सकेको छैन । हाल वायुको अवस्था नाप्ने कुनै उपकरण वा स्टेसन नहुँदा यस सम्बन्धमा कुनै जानकारी हुन सकेको छैन ।
तीनवटा स्टेसन वातावरण विभाग आफैँले बनाउने
जनसंख्या तथा वातावरण मन्त्रालयकी प्रवक्ता सहसचिव लक्ष्मीकुमारी बस्नेतले राजधानीमा बनाइने नौवटा स्टेसनमध्ये तीनवटा स्टेसन वातावरण विभाग आफँैले स्थापना गर्नेछ ।
त्यसैगरी, चारवटा स्टेसनलाई आवश्यक पर्ने उपकरण काठमाडौं दिगो सहरी यातायात आयोजनाले दिने भएको छ । बाँकी दुईवटा स्टेसन इसिमोडले बनाइदिने सहमति गरेको मन्त्रालयले जनाएको छ । बस्नेतले काठमाडौंमा यही वर्षभित्रै स्टेसन स्थापना गरेर यहाँको वायुको अवस्था र प्यारामिटर्सका बारेमा पहिचान गरिने जानकारी दिइन् ।
राजधानीका ६ वटा प्रदूषण नाप्ने स्टेसन अप्रभावकारी
जनसंख्या तथा वातावरण मन्त्रालयले डेनिस सरकारको सहयोगमा सन् २००४ सालमा राजधानीका विभिन्न ६ स्थानमा प्रदूषण नाप्ने स्टेसन बनाएको थियो । तर, ती स्टेसनले प्रभावकारी रूपमा काम गर्न सकेका थिएनन् । त्यतिवेला राजधानीका पुतलीसडक, मच्छेगाउँ, कीर्तिपुर, भक्तपुर, पाटन र ठमेलमा त्यस्ता स्टेसन स्थापना गरिएको थियो । तर, ती स्टेसनमा डेनिस सरकारले दिएको उपकण र प्रविधिले काम नगरेपछि एक–दुई वर्षमा नै ती स्टेसनहरूले काम गर्न छोडेका थिए । त्यसयता वायु प्रदूषण मापन गर्ने कुनै स्टेसन र प्रविधि सञ्चालन हुन सकेको थिएन । हाल झन्डै १० वर्षपछि मन्त्रालयले वायु प्रदूषण नाप्ने स्टेसन बनाउने गृहकार्यलाई अघि बढाएको हो।
काठमाडौं विश्वमै फोहोर सहर भन्ने दाबी निराधार
वातावरण विभागले कुनै एक देशको वेबसाइटले गरेको अध्ययनलाई आधार बनाई काठमाडांै सहर विश्वकै तेस्रो र एसियाको पहिलो प्रदूषित सहर भनेर गरिएको प्रचार गलत, हचुवा र आधारहीन भएको दाबी गरेको छ । केही समयअघि मात्रै सर्वियाको एक वेबसाइटले आफ्नो अध्ययन भन्दै काठमाडौं विश्वकै फोहोर सहर भएको बताएको थियो ।
वातावरण विभागका सिनियर डिभिजनल केमिस्ट शंकर पौडेलले सर्वियन वेबसाइटको सो अध्ययन गलत र भ्रामक भएको बताए । पौडलले सो वेबसाइटले तथ्यका आधारमा भन्दा पनि कसैको विचारका आधारमा निष्कर्ष निकालेको भन्दै उसले काठमाडौंका बारेमा निकालेको निष्कर्ष तथ्यहीन भएको दाबी गरे ।
काठमाडौंमा वायु प्रदूषण अत्यधिक
वातावरण विभागको विभिन्न अध्ययनले काठमाडौंको हावामा पिएम १०, पिएम २ दशमलव ५ र टिएसपीजस्ता प्यारामिटर्सहरूको मात्रा बढ्दै गएको देखाएको छ ।
विभागका सिनियर डिभिजनल केमिस्ट शंकर पौडेलले पिएम तथा टिएस्पीजस्ता खतरनाक प्यारामिटर्सहरूका कारण काठमाडौंका बासिन्दामा श्वासप्रश्वाससम्बन्धी गम्भीर समस्याहरू देखिने गरेको बताए । पौडेलका अनुसार यहाँको हावामा पाइने पिएम २ दशमलव ५ का कणहरू निकै खतरनाक हुन्छन् । यी कणहरू श्वासप्रश्वास नली हुँदै फोक्सोसम्म पुग्छन् र फोक्सोलाई समेत कडा रूपमा संक्रमण गर्छन् । पिएम १० का कणहरूले भने श्वास नलीको तल्लो भागसम्म पुगेर स्वास्थ्यमा नकारात्मक असर पार्ने गर्छन् ।
स्टेसन राख्ने स्थान पहिचान गर्न कमिटी
वातावरण विभागले देशका अन्य स्थानमा कुन–कुन ठाउँमा स्टेसन राख्ने भन्ने सम्बन्धमा छुट्टाछुट्टै कमिटी बनाएर कार्य थालेको छ । विभागका सिनियर डिभिजनल केमिस्ट शंकर पौडेलका अनुसार मुलुकका प्रमुख सहरलगायत उच्च पहाडी भागदेखि तराईसम्म गरी ५६ वटा स्टेसन सेन्टर राख्न थप गृहकार्य अघि बढाइएको छ ।
विभिन्न इन्डिकेटरका आधारमा स्टेसन राख्ने प्वाइन्टहरू पहिचान गर्न थालिएको विभागका केमिस्ट पौडेलले जानकारी दिए । जनसंख्या तथा वातावरण मन्त्रालयकी प्रवक्ता बस्नेतले स्टेसनमार्फत वायुको अवस्था थाहा पाउन सकिएपछि वायु प्रदूषण रोक्ने उपाय पहिचान गर्नसमेत सहज हुने बताइन् ।

﻿
कपिल ज्ञवाली
८ माघ, बुटवल । नेपाली कांग्रेसका वरिष्ठ नेता शेरबहादुर देउवाले अब पार्टी भित्रको किचलो र गुटबन्दी आफूले अन्त्य गर्ने बताएका छन् । गिरिजाबाबुले र आफूले मिलेर पार्टी एकिकरण गरेको स्मरण गर्दै उनले अब सबै जिम्मेबारी आफ्नो काँधमा आएको बताए ।
‘अब सबै जिम्मेवारी मैले निर्वाह गर्छु, यो मेरो जिम्मेबारी र कर्तब्य पनि हो,’ रुपन्देहीको बुटवलमा शुक्रबार आयोजित कार्यकर्ता भेलालाई सम्बोधन गर्दै देउवाले भने, ‘अब पार्टी एकढिक्का बनाउने जिम्मा मेरो हो, कसैलाई काखा र कसैलाई पाखा नगरेरै पार्टी अघि बढ्छ, त्यसैले मलाई अब सहयोग गर्नुस् ।’
देउवाले आफ्नो नेतृत्वमा कांग्रेस बहुमत ल्याउन सक्ने र सबैभन्दा ठूलो र बलियो पार्टी बनाएर देखाउने समेत उदघोष गरे ।
कार्यक्रममा कांग्रेस केन्द्रीय सदस्य बालकृष्ण खांणले २४ बर्षमै नेबिसंघको सभापति बनेका शेरबहादुर देउवालाई सभापति बनाउन सबै लाग्न अनुरोध समेत गरे । १३ औं महाधिवेशनपछि कांग्रेसमा नयाँ कोर्ष शुरु हुने र संविधान कार्यान्वयन हुने उनले बताए ।
अर्का अर्का केन्द्रीय सदस्य चन्द्र भण्डारीले पार्टीमा सहि दिशामा हिँडाल्नका लागि महाधिवेशनले ठूलो महत्व राख्ने बताउँदै सबैको बिचार समेट्ने नेतृत्वको खोजी गर्ने बेला आएको बताए ।
कार्यक्रममा अन्य पार्टी छाडेर १ दर्जन युवाहरु नेपाली कांग्रेसमा प्रवेशसमेत गरेका थिए ।

﻿
१६ पुस, काठमाडौं । विनाशकारी भूकम्प, भारतीय नाकाबन्दी र तराई आन्दोलनले हवाई यात्रु घटेका छन् । सन् २०१५ को पहिलो १० महिनामा आन्तरिक तथा अन्तर्राष्ट्रिय यात्रुहरु ६.६० प्रतिशतले घटेका हुन् ।
यस वर्ष १० महिनाकाृ अवधिमा ३८ लाख ६ हजार यात्रुले आन्तरिक तथा अन्तर्राष्ट्रिय यात्रा गरेका छन् । जवकी अघिल्लो वर्षको सोही अवधिमा ४० लाख ७५ हजार जनाले हवाई यात्रा गरेका थिए ।
प्राकृतिक विपत्ती, अस्थिर राजनीति र नाकाबन्दीले पर्यटक घटेपछि हवाई यात्रुको संख्या घटेको हो । नेपाल पर्यटन बोर्डले सन् २०१५ मा पर्यटकको संख्या करिव ७० प्रतिशतले घट्ने अनुमान गरेको छ ।
यस वर्ष अन्तर्राष्ट्रिय हवाई यात्रु आवागमन ५.९९ प्रतिशत र आन्तरिक हवाई यात्रु ४.२५ प्रतिशतले घटेको नेपाल नागरिक उड्डयन प्राधिकरण (क्यान)का महानिर्देशक सञ्जिव गौतमले बताए ।
सन् २०१५ को पहिलो १० महिनामा त्रिभुवन अन्तर्राष्ट्रिय विमानस्थलमा २६ लाख ६२ हजार जनाले अन्तर्राष्ट्रिय यात्रा गरेका छन् । त्यस्तै, ११ लाख ४३ हजार जनाले आन्तरिक हवाई यात्रा गरेको क्यानले जनाएको छ ।
यस अवधिमा अन्तर्राष्ट्रिय वायुयान आवागमन ०.३९ प्रतिशतले घटेको छ भने कार्गो ढुवानी २४.७० प्रतिशतले वृद्धि भएको छ । क्यानका अनुसार १० महिनामा ५५ हजार ८ सय ७४ अन्तर्राष्ट्रिय उडान अवतरण भएको छ भने ३५ लाख ७७ हजार केजी कार्गो ढुवानी भएको छ ।
विनाशकारी भूकम्प पश्चात विदेशबाट आएको राहत सामाग्रीहरुको कारण उडान संख्या घटेको बेलामा पनि कार्गो ढुवानी बढेको हो । भूकम्पपछि छिमेकी मुलुक भारत र चीनसहित युरोप अमेरिकी मुलुकबाट समेत राहत सामाग्री नेपाल आएको थियो ।
आन्तरिक उडान अवतरण १० महिनामा ०.२० प्रतिशतले घटेको छ भने आन्तरिक कार्गो ढुवानी ८.३९ प्रतिशतले बढेको छ । राहत सामाग्री गाउँ–गाउँमा पु¥याउन जहाज प्रयोग गरिएको हुँदा आन्तरिक कार्गो ढुवानी पनि बढेको हो ।
महिना
अन्तर्राष्ट्रिय यात्रु
आन्तरिक यात्रु
जनवरी
२७३९०२
१०१७१९
फेबुअरी
३००९८६
११५२२२
मार्च
३३५६५४
१२१५२६
अपि्रल
३३३०९७
१४१५६३
मे
२४५४७५
९५४६७
जुन
२२५५६८
९३२४३
जुलाई
१८७३४०
९१९१९
अगष्ट
२३००१३
१०९०६७
सेप्टेम्बर
२४४६५७
११८९०२
अक्टोबर
२८६१४९
१५४७०८
जम्मा
२६६२८४१
११४३३३६
साउनदेखि सुरु भएको तराई आन्दोलनका कारण सडक यातायात अवरुद्ध हुँदा आन्तरिक उडान बढिरहेका थिए । तर, नयाँ संविधानमा असन्तुष्टी देखाउँदै भारतले असोज ८ गतेदेखि अघोषित नाकाबन्दी गरेपछि हवाई इन्धन अभावले प्रयाप्त उडान हुन नसकेको निजी वायुसेवा सञ्चालक बताउँछन् ।
भारतीय नाकाबन्दीपछि ८० प्रतिशतसम्म उडान रद्द गर्नुपरेको थियो । तर पनि सडक यातायात अवरुद्ध भएको हुँदा हवाई यात्रा गर्ने बढेपछि प्रतिकुल अवस्थामा पनि आन्तरिक हवाई यात्रु ४.२५ प्रतिशतले मात्र घटेका छन् ।
३८ मुलुकसँग हवाई सम्झौता
नेपालले हालै न्युजिलैण्ड र भियतनामसँग द्विपक्षीय हवाई सेवा सम्झौता गरेको छ । यी दुई मुलुकसँगै नेपालले द्विपक्षीय हवाई सेवा सम्झौता गरेका मुलुकहरुको संख्या ३८ पुगेको छ ।
अहिले त्रिभुवन अन्तर्राष्ट्रिय विमानस्थलबाट २ वटा स्वदेशी तथा २४ वटा विदेशी वायुसेवाहरु गरी कुल २६ वटा अन्तर्राष्ट्रिय वायुसेवाहरुले १३ मूलुकका २३ गन्तव्यमा उडान संचालन गरिरहेका छन् । नेपाली वायुसेवाबाट विभिन्न ६ मूलुकका ८ वटा गन्तव्यमा उडान भईरहेको छ ।
१८ आन्तरिक कम्पनीलाई एओसी
क्यानले १८ वटा वायुसेवा कम्पनीहरुलाई एयर अपरेटर सर्टिफिकेट (एओसी) प्रदान गरेको छ । जसमध्ये नियमित हवाइ सेवातर्फ ७ वटा, चार्टर तथा कार्गो सेवातर्फ ३ वटा र हेलिकप्टर सेवातर्फ ७ वटा कम्पनी सञ्चालनमा रहेका छन् ।
विश्वभरी हवाई यात्रु बढे
अन्तर्राष्ट्रिय नागरिक उड्डयन संगठन (आइकाओ)को प्रारम्भिक तथ्यांकअनुसार सन् २०१५ मा विश्वव्यापी नियमित उडानमा यात्रु आवागमन संख्या ६.७ प्रतिशतले बढेको छ । एशिया प्रशान्त क्षेत्रमा वृद्धिदर अझ बढी ८.२ प्रतिशत रहेको छ । तर, विश्वव्यापी कार्गो ढुवानी भने यो वर्ष ०.७ प्रतिशतले घटेको आइकाओको प्रारम्भिक तथ्यांकमा उल्लेछ ।
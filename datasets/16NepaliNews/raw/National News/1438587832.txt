
﻿काठमाडौं: गम्भीर गृहकार्यका लागि भन्दै एमाओवादी नेता डा. बाबुराम भट्टराईले संवाद समितिको बैठक अनिश्चितकालका लागि सारेपछि सभाध्यक्ष सुवास नेम्बाङद्वारा प्रस्तावित साउन मसान्तमा संविधान जारी गर्ने मिति टर्ने निश्चित भएको छ। संविधानसभाको निर्देशनअनुसार जनताका सुझाव समेटिएको प्रतिवेदन आइतबार संविधानसभामा पेस गर्नुको साटो भट्टराईले समितिको बैठक अनिश्चितकालका लागि सरेको घोषणा गरेका थिए। यसले संविधान जारी गर्ने विषयमा थप अन्योल पैदा भएको हो। अनायास आएको घोषणाप्रति कटाक्ष गर्दै नेपाल मजदुर किसान पार्टीका अध्यक्ष नारायणमान बिजुक्छेले नेताहरूको दिल्ली दौडाहाको प्रत्यक्ष प्रभाव संविधानमा परेको प्रतिक्रिया दिए।

 
१६ बुँदे सहमतिका हस्ताक्षरकर्ता प्रमुख चार दलका शीर्ष नेता अप्रत्यासित र अपारदर्शी रूपमा संविधानका विषयवस्तुमा टाढिएपछि साउनमा संविधान आउन नसक्ने संसद् सचिवालयका अधिकारीले बताए। नेताहरूले सतहमा सीमांकनसहितको संघीयताका कारण कुरा मिल्न बाँकी रहेको बताएका छन्। 
 यद्यपि, संवाद समितिका सभापति डा. भट्टराई नै प्रत्यक्ष निर्वाचित कार्यकारीको पक्षमा र हिन्दु राष्ट्रका विपक्षमा उभिएका कारण पनि दलहरू टाढिँदै गएको स्रोतले बतायो। पछिल्ला दिनमा भट्टराईले आदिवासी र जनजाति सभासद्का ज्ञापनपत्र बुझ्ने क्रममा  पार्टीभन्दा माथि उठेर एकताबद्ध भई संघर्ष गर्न  सुझाव दिएका छन्।
 
प्रमुख चार दलभित्र नै किचलो उत्पन्न भएपछि सभापति भट्टराईले आइतबार संवाद समितिको बैठक अनिश्चितकालका लागि स्थगित गरेका हुन्। जनताबाट आएका सुझावका आधारमा मस्यौदामा परिमार्जनको आधार तयार पार्न संवाद समितिलाई आइतबारसम्मको समय निर्धारण गरिएको थियो। तर सीमांकनसहितको संघीयता ल्याउन शीर्ष नेताहरूबीच सैद्धान्तिक सहमति भएको र निर्णयमा पुग्न समय लाग्ने भन्दै उनले बैठक अर्को सूचना नभएसम्मका लागि स्थगित भएको घोषणा गरेका थिए। ( बाबुरामले अनिश्चितकालका लागि बैठक स्थगित गरे )
 
भट्टराई संयोजक रहेको संवाद समितिअन्तर्गतको विशेष समिति र नेताहरूबीचका अनौपचारिक छलफलमा कांग्रेस, एमाओवादी र फोरम लोकतान्त्रिकले सीमांकनसहितको संघीय संरचना बनाई संविधान जारी गर्नुपर्ने सर्त अघि सारेका छन्। तर एमालेले आठ वर्षमा नसकिएको काम अब बाँकी केही दिनमा सम्भव नभएको बताएपछि दलबीच दूरी बढेको हो। १६ बुँदे सहमतिका हस्ताक्षरकर्ता प्रमुख चार दलका शीर्ष नेता अप्रत्यासित र अपारदर्शी रूपमा संविधानका विषयवस्तुमा टाढिएपछि साउनमा संविधान आउन नसक्ने निश्& चित। 

कांग्रेसका आनन्द ढुंगानाले सीमांकन नगरी संविधान जारी गर्दा आउँदो चुनावमा कांग्रेस तराईमधेसबाट बढारिने अवस्था रहेको भन्दै एमालेका नेतासँग सीमांकनका लागि प्रस्ताव गरेका थिए। एमाओवादी अध्यक्ष पुष्पकमल दाहाल र फोरम लोकतान्त्रिकका अध्यक्ष विजय गच्छदार पनि सीमांकनका पक्षमा उभिएका छन्। ( सिमांकनसहित संविधान ल्याउने सहमति ) कांग्रेसको संस्थापन पक्षबाट सीमांकनको कुरा आएपछि एमालेले सत्ता लम्ब्याउने खेल भएको आरोप लगाएको छ। &#39;१६ बुँदेमा यो विषय अहिले टुंगिन सक्दैन भनेर आयोगलाई जिम्मा दिने सहमति भएको हो,&#39; एमालेका एक नेताले अन्नपूर्णसँग भने,  कांग्रेसका जिम्मेवार नेता र मन्त्रीहरूबाट सीमांकनको कुरा आउनु सत्ता लम्ब्याउने र संविधान नबनाउने खेल हो।&#39;
 
दलहरू टाढिएपछि विशेष समिति बैठकमा चारै दलका शीर्ष नेता अनुस्थित भई आआफ्ना प्रतिनिधि पठाएका थिए। प्रधानमन्त्री एवं काग्रेस सभापति सुशील कोइरालाले उपसभापति रामचन्द्र पौडेल, एमाले अध्यक्ष केपी ओलीले उपाध्यक्ष भीम रावल, एमाओवादी अध्यक्ष पुष्पकमल दाहालले उपाध्यक्ष नारायणकाजी श्रेष्ठ र फोरम लोकतान्त्रिकका अध्यक्ष विजय गच्छदारले महासचिव जितेन्द्र देवलाई बैठकमा पठाएका थिए। 
 
संवाद समितिको बैठक स्थगित भएपछि सभापति भट्टराईले शीर्ष नेताहरूले पठाएका प्रतिनिधिसँग बैठक गरेका थिए। &#39;धर्म, शासकीय स्वरूप, नागरिकता, संघीयता, मौलिक हकबारे छलफल भयो तर केही पनि टुंगिएको छैन,&#39; बैठकपछि कांग्रेस उपसभापति पौडेलले भने। भट्टराईले संवाद समितिको बैठक स्थगित गर्नुअघि नेमकिपाका अध्यक्ष बिजुक्छेले दिल्ली भ्रमणपछि नेताहरूले मुख फेर्ने गरेको र त्यसको परिणाम फेरि उत्पन्न भएको बताएका थिए। &#39;नेताहरू लर्को लागेर दिल्ली दौडने गरेका कारण परिस्थिति बिग्रेको हो,&#39; बैठकमा बिजुक्छेलाई उद्धृत गर्दै स्रोतले भन्यो, &#39;दिल्ली भ्रमणबाट फर्केपछि नेताहरूको मुख फेरिएको छ।&#39;
 
एमालेका केशव बडालले १६ बुँदेलाई मौलिक सहमति भन्ने गरेका नेताहरू त्यसमा अडिन नसकेको आरोप लगाए। &#39;१६ बुँदेलाई हामीले मौलिक सहमति भन्यौं,&#39; बडालले भने,  तर कसको प्रभावले हो नेताहरू अडन सकेको देखिएन।&#39; सभापति भट्टराईले भने सीमांकनसहितको संघीयता टुंग्याउने भन्नेमा दलहरूबीच सैद्धान्तिक सहमति भएको र त्यसका लागि केही समय लाग्ने बताए। &#39;सीमांकनसहित संविधान जारी गर्ने सैद्धान्तिक सहमति छ,&#39;भट्टराईले सञ्चारकर्मीसँग भने,  सीमांकनका विभिन्न मोडेलमा छलफल भइरहेको छ।मोटामोटी शीर्ष नेताहरूले टुंग्याएपछि मसिनो गरी आयोगले काम गर्छ।&#39;

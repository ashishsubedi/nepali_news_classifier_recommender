
﻿
५ चैत, काठमाडौं । बेलायतको विश्वप्रख्यात अक्सफोर्ड विश्वविद्यालयले नेपालको गरिबी सम्बन्धी तथ्यांक विश्वसनीय बनाउन सघाउने भएको छ ।
अक्सफोर्ड प्रोभोर्टी एण्ड हृयुमन डेभलपमेन्ट इनिसिएटिभ (ओपही) की निर्देशक डा. सविना अल्किराले नेपालको गरीबीको बहुआयामिक पक्षको वास्तविक सूचकांक दिनका लागि आफूहरु नेपाल सरकारलाई सघाउन तयार रहेको बताइन् ।
अहिलेको विश्वप्यापी तथ्यांक संकलनको विधिले गरिबी सम्बन्धी सही सूचकांक संकलन हुन नसकेको भन्दै ओपहीले यो विधिलाई सुधार गरेको दाबी गरिन् । गरीबीसम्बन्धी सही तथ्यांक आउन नसक्दा गरिबी निवारणसम्बन्धी सरकारले लिएको नीति र दीगो विकासको रणनीति सफल हुन नसकेको उनले बताइन ।
‘राष्टिय योजना आयोगका उपाध्यक्ष डा. युवराज खतिवडाले केहीदिनअघि मात्रै हामीले भनेअनुसार नै गर्ने निर्णय भइसकेको जानकारी दिनुभएको छ,’ अल्किराले भनिन्, ‘ओहपीको प्रविधि लागू गरेपछि गरिबीको बहुआयामिक पक्षको सही तथ्यांक सार्वजानिक हुनेछ, जुन गरिकी निवारण र दिगो विकासका लागि महत्वपूर्ण सावित हुने छ ।’
ओहपीले वास्तविक गरिबहरुसँग पुगेर तथ्यांक संकलन भएकाले उनीहरुको आवश्यकताअनुसारको नीति अवलम्बन गर्न सरकारलाई मद्दत मिल्ने उनले बताइन् । ओहपीले शिक्षा, स्वास्थ्य र जीबनस्तरलाई गरिबीको अनुसन्धानको मुख्य विषय बनाएको छ । जीब्नस्तरभित्र विभिन्न ६ तत्वहरुको अनुसन्धान गर्ने ओहपीका सल्लाहकार बिजन पन्तले जानकारी दिए ।
अहिले प्रचलनमा भएको गरिबीको बहुआयामिक पक्षको अध्ययन गर्ने विश्वव्यापी विधिले भरपर्दो तथ्यांक नदिएकाले अक्सपोर्ट विश्वविद्यालयको नयाँ प्रविधिअनुसार तथ्यांक संकलनको आवश्यकता रहेको पन्तले बताए ।
सरकारले नीतिगतरुपमा सुधार गरेको खण्डमा आफूहरुले सरकारलाई प्राविधिक सहायता र तालिम दिने उनले बताए । ओहपीको गरिबीको अनुसन्धान गर्ने विधि विश्वका ५० देशमा निकै लोकपि्रय भएको पन्तको दाबी छ । ‘गरिबी प्यापक बढेको छ, हाम्रो सिस्टमले अनुसन्धान गर्दा अवश्य त्यो देखिनेछ’ उनले भने ।
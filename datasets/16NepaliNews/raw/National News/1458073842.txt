
﻿राजविराज, २ चैत्र । बालविवाह एवम् दाइजोमुक्त सप्तरी बनाउने उद्घोषका साथ बालविवाह एवम् दाइजो उन्मूलन राष्ट्रिय अभियान, नेपालको सप्तरी जिल्ला च्याप्टर गठन मङ्गलवार गठन गरिएको छ ।
सप्तरी जिल्लाको स्थानीय व्यक्ति तथा संस्थाहरुको सहभागितामा बालविवाह एवम् दाइजो उन्मूलन राष्ट्रिय अभियानको जिल्ला च्याप्टर गठन गरिएको हो । हुकोडेकका अध्यक्ष दिनेश कुमार यादवको संयोजकत्वमा सप्तरी जिल्ला च्याप्टरको गठन चैत्र १ गते गरिएको जनाईएको अभियानका संयोजक राजकुमार महतो र सदभावना दूत डा. सिके सिंहद्वारा हस्ताक्षरित प्रेस विज्ञप्तिमा जनाइएको छ ।
संयोजकमा छिन्नमस्ता एफएमका स्टेशन म्यानेजर शिवप्रताव साह र सह–संयोजकमा जिल्ला बाल सञ्जालकी सदस्य सुरुची झा चयन भएकी छिन् । यसैगरी चेतना समाजका अध्यक्ष राधा बल्लभ लाल कर्ण, दिगो ग्रामिणका अध्यक्ष शिवचरण मण्डल, एससिडिसि नेपालका अध्यक्ष शम्भुनन्द चौधरी, यूडिएसका अध्यक्ष राजेश राम, जिल्ला सहकारीका रमेश गुप्ता, लोक कल्याणका सरोज चौधरी, छिन्नमस्ता सामाजिक विकास केन्द्रका अशोक चौधरी तथा दर्पण क्रिएसनका दिपक भगत जिल्ला च्याप्टरको सदस्यमा रहेका छन् ।
जिल्ला च्यापटरले अगामी ५ वर्षभित्र सप्तरीलाई बालविवाह एवम् दाइजोमुक्त जिल्ला बनाउने पुर्ण प्रतिवद्धताका साथ सामाजिक आन्दोलन गर्ने लक्ष्य लिएको छ । जिल्लाका महत्वाकांक्षी घोषणालाई साकार पार्न आवश्यक सहजीकरण भुमिकाको नेतृत्व गर्ने र जिल्लामा बालविवाह एवम् दाइजो सम्बन्धि आवश्यक कार्यहरुकालागि सर्वसाधारण, सरकार तथा विभिन्न सरोकारवालाहरुसँग सहकार्य गर्ने जनाइएको छ ।
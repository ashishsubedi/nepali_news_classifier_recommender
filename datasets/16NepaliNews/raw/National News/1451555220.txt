
﻿१६ पुस, काठमाडौं । त्रिपुरेश्वर-कलंकी-नागढुंगा सडक विस्तारको सांसदहरुले विरोध गरेका छन् । सडकको दायाँ-बायाँ २५-२५ मिटर विस्तार गर्दा एक लाखभन्दा बढी घरहरु भत्काउनुपर्ने भन्दै सांसदहरुले जनताको उठीबास हुने गरी सडक विस्तार गर्ने नहुने तर्क गरेका हुन् ।

व्यवस्थापिका संसद अन्तर्गतको विकास समितिको बैठकमा विहीबार त्रिपुरेश्वर-कलंकी-नागढुंगा सडक विस्तारबारे छलफल भएको थियो । छलफलमा सहभागी सांसदहरु राजेन्द्रकुमार केसी, रुपा महर्जन, ध्यानगोविन्द रञ्जितलगायतले सडक विस्तारको विरोध गरे ।
बैठकमा सडक विस्तारको विरोध भएपछि एक महिनाभित्र समस्या समाधान गर्न भौतिक पूर्वाधार तथा यातायात मन्त्रालयलाई निर्देशन दिएको समिति सभापति रविन्द्र अधिकारीले जानकारी दिए । समितिले त्रिपुरेश्वर-कलंकी-नागढुंगा सडक दायाँ बायाँ कति मिटर विस्तार गर्ने भन्ने सम्बन्धमा सार्वजनिक सूचना जारी गर्न पनि निर्देशन दिएको छ ।
२०३४ सालको सरकारी निर्णयमा दायाँ-बायाँ २५-२५ मिटर भत्काएर सडक फराकिलो पार्ने उल्लेख छ । तर स्थानीयको विरोधका कारण सडक विभाग अन्तर्गतको काठमाडौं उपत्यका सडक विस्तार आयोजनाले त्रिपुरेश्वर-कलंकी-नागढुंगा सडक ११-११ मिटर विस्तार गर्ने निर्णय गरेको छ । त्यसका लागि १ अर्ब ५३ करोड १३ लाख ९७ हजार रुपैयाँमा गत असार मसान्तमा ठेक्का सम्झौता भैसकेको छ । तर, स्थानीयले मुआब्जाको माग गरेर अवरोध सिर्जना गरेका कारण सडक विस्तारको काम सुरु हुन सकेको छैन ।
समितिको बैठकमा सहभागी सडक विभागका महानिर्देशक माधव कार्कीले सडकको दायाँ-बायाँ २५-२५ मिटर विस्तार गर्नुपर्ने भएपनि स्थानीयवासीको विरोधका कारण ११ मिटरमा खुम्चिनुपरेको र ११ मिटरमा पनि स्थानीयवासीले मुआब्जाको दाबी गरेका कारण सडकको दायाँ बायाँ ११/११ मिटर चिन्ह लगाउने वाहेक अन्य काम हुन नसकेको बताए ।
स्थानीयवासीले दाबी गरेका जग्गाको मुआब्जा सरकारले २०३४ साल पहिले नै दिइसकेको थियो । जग्गा प्राप्ति ऐन २०३४ को दफा २३ (३) मा साबिकमा कानून बमोजिम प्राप्त गरिएका जग्गा लगत कट्टा नगरिएको भएपनि स्वत लगत कट्टा भएको मानिने व्यवस्था छ । भौतिक पूर्वाधार तथा यातायात मन्त्रालयका सचिव अर्जुन कार्कीले एकपटक मुआब्जा दिइसकेको जग्गामा सरकारले दोहोर्‍याएर मुआब्जा दिन नमिल्ने भन्दै यस विषयमा राजनीतिक निर्णय आवश्यक पर्ने बताए ।
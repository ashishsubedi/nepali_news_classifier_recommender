
﻿नयाँ दिल्ली । प्रधानमन्त्री केपी शर्मा ओलीको भारत भ्रमण टोलीमा सहभागी विभिन्न दलका संसद्ले भ्रमणबाट दुई देशबीचको सम्बन्ध सुधार भई राजनीतिक र आर्थिक क्षेत्रमा उपलब्धि भएको प्रतिक्रिया दिएका छन् ।
सांसदहरुले शनिबार सञ्चारकर्मीसँग कुरा गर्दै भारतसँगको मित्रतालाई पुरानै अवस्थामा फर्काएर द्विपक्षीय सम्बन्धमा उचाइ प्रदान गर्ने प्रधानमन्त्री ओलीले भ्रमण गर्नुअघि तय गरेको लक्ष्यअनुसार नै भारतबाट व्यवहार प्रदर्शित भएको बताए । मधेसी जनाधिकार फोरम नेपाल (लोकतान्त्रिक)का नेता तथा सांसद् जितेन्द्रनारायण देवले तराईमा सडक पूर्वाधार निर्माण र विशाखापतन्मबाट रेलमार्गको उपयोग र बङ्गलादेशको सिङ्हवाद भएर उक्त मार्गको सुविधा पाउने लगायतका समझदारी महत्वपूर्ण रहेको धारणा राखे।
नेता देवले भने, “प्रधानमन्त्री ओलीको भारत भ्रमणबाट दुई देशबीचको सम्बन्धमा उल्लेखनीय उपलब्धि भएको छ । यो एक प्रकारको गुणात्मक फड्को हो । भारतीय प्रधानमन्त्री नरेन्द्र मोदीले नेपालको राजनीतिक समस्याबारे सबैसँग संवाद र सहमति गर्न दिएको सन्देशलाई पनि मुख्य दलले गम्भीरताका साथ लिनुपर्छ ।”
नेकपा ९एमाले०का सांसद् लालबाबु यादवले प्रधानमन्त्री ओलीको राजकीय भ्रमणबाट आपसी असमझदारी हटेको बताउँदै यसबाट नेपालको आर्थिक र सामाजिक क्षेत्रको विकासमा सहयोग पुग्ने विश्वास व्यक्त गरे ।
एमाओवादीका प्रमुख सचेतक हितराज पाण्डेले नेपाल र भारतबीचको परम्परागत सम्बन्धको निरन्तरतासँगै नयाँ स्थितिमा प्रधानमन्त्री ओलीको भ्रमणले सम्बन्धमा केही समय अघिदेखि देखिएको गत्यावरोध अन्त्य गराएको विचार व्यक्त गरे।
नेकपा (माले)का सांसद अइन्द्रसुन्दर नेम्वाङले पनि जारी भ्रमणले तीक्ततापूर्ण सम्बन्धलाई मित्रतामा रुपान्तरण गरेको प्रतिक्रिया दिए।
भ्रमण दलमा एमालेका प्रमुख सचेतक भानुभक्त ढकाल, डा राजन भट्टराई, राप्रपाका विक्रम पाण्डे र सांसद सीमा विक पनि सम्मिलित छन् । भ्रमणमा करिब एक दर्जन सांसद सहभागी हुने तय भए पनि अन्तिम समयमा केही सांसदले भम्रण रद्द गरेका हुन् ।
नेपाली कांग्रेसका नेत्री तथा पूर्वउपप्रधानमन्त्री एवम् परराष्ट्रमन्त्री सुजाता कोइराला, सोही पार्टीका सहमहामन्त्री पूर्णबहादुर खड्का र सद्भावना पार्टीका सांसद डा डिम्पलकुमारी झाले अन्तिम समयमा भ्रमण रद्द गरेका थिए ।
प्रधानमन्त्री उत्तराखण्डमा
यसैबीच, भ्रमणका क्रममा प्रधानमन्त्री ओली शनिबार विश्वकै लामोमध्येका एक उत्तराखण्डस्थित भगिरथी नदी नजिकको एक हजार मेगावाटको तेहरी जलविद्युत् बाँधको अवलोकनमा गएका छन् । प्रधानमन्त्री ओली शनिबारै नयाँ दिल्ली फर्केर भारतस्थित राजनीतिक दलका नेतासँगको भेटघाटमा व्यस्त रहनेछन् । रासस

﻿विजय थापा
वाशिंगटन डिसी । अदभूत स्मरण क्षमता प्रदर्शन गर्दै सन् २००४ मार्च २५ मा गिनिज विश्व किताबमा आफ्नो नाम लेखाउन सफल नेपाली महिला हुन् प्रतिष्ठा विष्ट अमात्य । बौद्धिक विधा अन्तर्गत प्रतिभा देखाउँदै उनले नेपाल र नेपालीको शिर उच्च बनाउने प्रथम बिश्व कीर्तिमानी नेपालीको परिचय बनाइन् ।

उनले छ्यासमिस गरी मिसाइएका विभिन्न ७५ वटा वस्तुहरुको नाम एकै पटकमा स्मरण गर्दै तत्कालै ति सबैको नाम दोहोर्याउन सफल भएकोले विश्व कीर्तिमान कायम गरेकी हुन् । जुन कीर्तिमान यसअघि बेलायती नागरिक जस्टिन हार्डलेले कायम गरेका थिए ।
यति धेरै असाधारण क्षमताकी धनि प्रतिष्ठा आजभोलि गुमनाम जस्तै छिन् । आखिर १२ बर्षसम्म कता हराइन् उनी ? प्रश्न खस्न नपाउँदै उनले तत्कालै उत्तर फर्काइन्- म एक गृहिणी, एक अभिभावक, छोरी, एक उत्तरदायी आमा तथा पत्नी भएको नाताले आफ्नो काममा दत्तचित्त भै रहेकी छु । तीन छोरीकी आमा पनि भएकाले यिनै सन्तान र ब्यवसायलाई ज्यादा समय खर्च गर्ने गरेको छु ।’
पारिवारिक र व्यवहारिक काममा लागेकाले फेरि अर्को विश्व कीर्तिमान राख्ने योजना अहिले नबनाएको उनको भनाइ छ । ‘ब्यवहारका कारण, म विश्व कीर्तिमानी गर्नको लागि पछाडि मात्र दौडिन सक्ने अवस्थामा छैन  विगत झण्डै डेढ दशकदेखि होटल व्यवसायमा संलग्न छु ।’
आफूभित्र यतिधेरै असाधारण क्षमता छ भन्ने स्वयमलाई ज्ञान थिएन भन्ने उनी व्यस्तताले अहिले नयाँ कीर्तिमान राख्ने कुरा सोच्न नभ्याएको बताउँछिन् । त्यसो त उनी बेला बेलामा साथीसङ्गीहरूसँगको जमघटमा आफ्नो क्षमता प्रदर्शन गर्थिन् । तर, त्यसको मापन गर्ने वैज्ञानिक र पुष्टि गर्ने आधार थिएन ।
बिदेशी नागरिकको त्यो अद्वितीय विलक्षण मष्तिस्क क्षमतालाई पछार्दै विश्व कीर्तिमान आफ्नो पोल्टामा पार्न सफल भएकी प्रतिष्ठाले हामीसँगको कुराकानीमा भनिन्, ‘म सदभावना दूत थिएँ  सन् २०११ मा अमेरिकाको हवाईमा भएको एक कार्यक्रममा पनि यस्तै प्रतिभा प्रदर्शन गरेकी थिएँ । साथीहरू अचम्म मान्दै प्रशंसा गर्दथे । तर, यस्तो असाधारण क्षमता छ भन्ने म स्वयमलाई ज्ञान थिएन । सायद त्यो पनि विश्व कीर्तिमान हुनसक्थ्यो तर त्यहाँ त्यस्को प्रमाणको पुष्टि गर्ने आधार थिएन ।’
तर आफुलाई मेधावी भन्न उनी रूचाउँदिनन् । उनी भन्छिन्, ‘म साधारण विद्यार्थी हुँ । मेधावी छात्रामा आफूलाई गन्दिन । विद्यालयको प्रथम विद्यार्थी पनि हैन ।’
चितवनमा जन्मिएकी प्रतिष्ठाले रामपुर कृषि क्याम्पसबाट उच्च शिक्षा हासिल गरेकी छिन् । त्यहाँ अध्ययन गरिरहँदासम्म उनी सामान्य शैक्षिकस्तर कायम गर्ने छात्राको रुपमा आफूलाई गन्थिन् । अध्ययन कै क्रममा संचार माध्यम टेलिभिजन कार्यक्रम हेरेपछि उनले म पनि यस्तो गर्न सक्छु कि भन्ने मनमा उब्जिएको बताइन् ।

‘मसँग पनि यस्तो स्मरणशक्ति हुनुपर्छ, म पनि विश्व रेकर्ड कायम गर्न सक्छु भन्ने लागेकोले कीर्तिमान राख्न सफल भएँ,’ उनले भनिन्, तर यसको लागि अहोरात्र मेहेनत र अभ्यासमा समय बिताइनँ ।’
विद्यालय र महाविद्यालयमा पढ्दा कैयौ शब्दहरुलाई एकैपटक मस्तिष्कमा राख्ने गरेको उनले बताइन् । बिज्ञानको विद्यार्थी हुनाले अप्ठ्यारा शब्दहरु याद गर्ने गरेको उनले बताइन् । सन् २००२ देखि नै विश्व रेकर्ड कायम गर्ने योजना बनेको र सन् २००४ को मार्च २५ तारिखमा प्रज्ञा प्रतिष्ठानमा कीर्तिमान राख्न सफल भएको उनले जानकारी दिइन् ।
उनले नेपाल एकेडेमीको सभाकक्षमा प्रतिष्ठानका तत्कालिन उपकुलपति मोहन कोइराला र नोबेल एकेडेमीका डा. जयराज आचार्यको पहलमा अद्वितीय क्षमता प्रदर्शन गरेकी थिइन् । लामो प्रतीक्षापछि अन्ततः सन् २००५ मा उनले गिनिज विश्व रेकर्ड्सको आधिकारिक प्रमाण पत्र प्राप्त गरेकी थिइन् ।
ब्यवसायिक रुपमा गायिका नभए पनि र गाउने र शब्द रचना गर्ने रुचि भएको उनले बताइन् । अर्को गीति यात्रा अल्बम निकालेको उनले जानकारी दिइन् । त्यसमा ७ वटा गीतहरु छन् । आफ्नो शब्द रहेकोले आफूलाई मन पर्ने गीत समेत रहेको भन्दै जुन गित हलीहुडमा अल्बम निर्माण गरिएको जानकारी समेत दिइन्  उनले भनिन्, ‘सम्भवत हलीहुडमा नेपाली गितमा पहिलो पटक अल्बम निकालिएको होला ।’
उनले आफू नेपालमै बसेर देशका लागि योगदान गर्ने चाहाना व्यक्त गरिन् । हाल उनी पति संघर्ष विष्टका साथमा ठमेल, लाजिम्पाट, दरबारमार्ग लगायतका स्थानमा होटल ब्यवसायमा संलग्न छिन् ।
बिदेशिएका युवा तथा प्रतिभाशाली व्यक्तिहरुलाई के सन्देश दिन चाहनु हुन्छ भन्ने सवालमा उनले भनिन्, ‘जहाँ भए र जहाँ गए पनि बैयक्तिगत रुपमा आफूसँग क्षमता छ भने पहिचान गर्नुपर्छ । र, त्यसलाई ब्यवहारमा उतार्न सक्यो भने नेपाल र नेपालीको नाम बिश्व सामु चिनाउन कसैले रोक्न सक्दैन ।’
कुराकानीको शिलशिलामा कान्छी छोरी बैंककमा जन्मिएकी खुलाशा गर्दै उनले अहिले आराम गरेर बसीरहेको बताइन् ।


﻿२८ फागुन, गुल्मी । गत बैशाख बाट गुल्मी जिल्लामा संचालन भएको एकीकृत पोषण कार्यक्रम (सुआहारा ) को पहिलो चरण सकिएको छ ।
सुआहारा कार्यक्रमले आज जिल्ला विकास समितिको हलमा कार्यक्रम गरी सयसबीचमा भएका उपलब्धिबारे जानकारी तथा जिल्लामा भएका राम्रा अभ्यास र अनुभव आदान प्रदान गरेको छ ।
एकीकृत ग्रामिण विकास समाजसंगको सहकार्यमा सो कार्यक्रमले जिल्लाका एक नगरपालिका र ७५ गाविसमा स्वास्थ्य तथा पोषणमा सुधार ल्याउन, दुई बर्ष मुनिका बालबालिका र गर्भवती महिलाको पोषण स्थितिमा सुधार ल्याउन, महिला र तिनका परिवारमा पोषित खानाको उपभोगमा बृद्धि तथा पोषण सम्बन्धिकाम गर्ने सरकारी तथा अन्य निकाय बिचको सम्बन्धमा सवलीकरण गर्न विभिन्न कार्यक्रम संचालन गरेको थियो ।
प्रमुख जिल्ला अधिकारी प्रदीपराज कँडेलले जिल्लामा सुआहाराको काम निकै प्रभावकारी भएको बताउँदै आगामी दिनमा यसले निरन्तरता पाउनुपर्नेमा जोड दिए । उनले दोस्रो चरण जिल्ला भित्राउन जस्तोसुकै सहयोग गर्न पनि आफु तयार रहेको बताए ।
कार्यक्रममा स्थानीय विकास अधिकारी डिलाराम पन्थीलले जिल्लाका सवै समयंन्त्रको सहयोगलेनै सुआहारा कार्यक्रमको पहिलो चरण सफलरुपमा सम्पन्न गर्न सकिएको आल्याए ।
सुआहारा कार्यक्रमका जिल्ला संयोजक ज्ञानदीप आचार्यले यो कार्यक्रम लागु भएपछि भएका उपलब्धिका बारेमा जानकारी दिए । जिल्लामा क्रियाशील राजनितीक दल, सुआहारा क्षेत्रीय कार्यालय वुटवलका दल बहादुर विश्वकर्मा लगायतको सहभागिता थियो ।
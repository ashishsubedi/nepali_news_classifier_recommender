
﻿‘राजनीतिक भूकम्पको सामना’
नयाँ पत्रिकामकवानपुर, १० माघ
एमाओवादी अध्यक्ष पुष्पकमल दाहाल प्रचण्डले अहिलेको राजनीतिक परिवेश र समस्यालाई राजनीतिक भूकम्पको संज्ञा दिँदै सबै क्षेत्र, जनता र सरकार मिलेर सामान गर्नुपर्ने बताएका छन् ।
मकवानपुर उद्योग वाणिज्य संघको ४९औँ साधारणसभाको उद्घाटन गर्दै प्रचण्डले सारा नेपाली र सरकारले विनाशकारी भूकम्पको सामना गरेर सहज अवस्थामा ल्याएजस्तै अहिलेको राजनीतिक भूकम्पलाई पनि सहज रूपमा लिएर सामना गर्नुपर्ने बताएका हुन् । लामो समयदेखिको मधेस आन्दोलन र नाकाबन्दीले राजनीतिक अवस्थामा भूकम्प ल्याएको उनको भनाइ थियो ।
प्रचण्डले भने, ‘प्राकृतिक भूकम्पको समयमा पनि हामीले मिलेर सामाना गर्‍यौँ, अब राजनीतिक भूकम्पको सामना गर्न सके मुलुक समृद्धिको बाटोतर्फ लाग्नेछ ।’ उनले लामो समयदेखिको आन्दोलन र नाकाबन्दीले भूकम्पको समयभन्दा बढी क्षति
भएको बताए ।
प्रचण्डले राष्ट्र र नेपाली जनताको शिर नझुक्ने गरी सरकार र राजनीतिक दलले सही निर्णय लिने ठोकुवा गरे । उनले कूटनीतिक वार्ता भइरहेकाले मधेसी नेतासँग छलफल र सहमति जुटाउन सबै दलका नेतालाई आफूले आग्रह गर्ने बताए ।
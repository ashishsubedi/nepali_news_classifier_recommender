
﻿
६ माघ, काठमाडौं । काठमाडौं महानगरपालिकाले फोहोरबाट जैविक ग्यास र मल तथा पानी उत्पादन थाल्ने भएको छ ।
फोहोर जम्मा गरिने टेकु स्टेशनमा बैशाखदेखि प्लान्ट स्थापना गरेर ग्याससहित जैविक मल र प्रशोधित पानी उत्पादन गर्न लागिएको हो ।
फोहोरबाट दैनिक ९६ केजी ग्यास उत्पादन गरिने महानगरपालिकाले पत्रकार सम्मेलन गरेर जानकारी दिएको छ ।
बैशाखपछि टेकुबाट उत्पादन हुने ग्यास दैनिक झण्डै ७ वटा सिलिन्डरमा भर्न पुग्नेछ । तर, प्लान्टबाट निस्कने ग्यास के गर्ने भन्ने निर्णय नभएको महानगरपाकिाका कार्यकारी अधिकृत रुद्रसिंह तामाङले बताए ।
यो ग्यासमा ६५ प्रतिशत मिथेन ग्यास हुन्छ । यो पुर्ण रुपमा बायोग्यास भएको प्राविधिकहरु बताउँछन् ।
महानगरपालिकाले ग्यासबाट बिजुली निकाल्ने योजना बनेको जानकारी दिएको छ । यसबाट दैनिक १४ किलोवाट बिद्युत उत्पादन हुने अनुमान छ ।
प्लान्टबाट दैनिक ३ सय किलो जैविक मल पनि उत्पादन हुने जानकारी दिइएको छ । यो प्लान्टमा दैनिक ३ हजार टन फोहोर प्रयोग गरिनेछ ।
यस्तै दैनिक १३ हजार ५ सय लिटर प्रशोधित पानी उत्पादन गर्ने लक्ष्य पनि लिइएको छ । एक करोड ५० लाख रुपैयाँमा बन्ने प्लान्टमा महानगरपालिकाले २० प्रतिशत लगानी गर्ने छ ।
यसमा युरोपियन युनियनको ८० प्रतिशत लगानी रहने महानगरका कार्यकारी अधिकृत तामाङले बताए ।
यो आयोजना सञ्चालनमा आएपछि वाषिर्क दुई हजार ५ सय टन कार्वनडाइअक्साइड ग्यास उत्सर्जनमा कमी हुने अनुमान छ ।
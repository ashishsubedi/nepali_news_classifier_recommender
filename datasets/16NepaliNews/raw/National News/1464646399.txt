
﻿बृजमान तामाङ
बिरेन्द्र बजार, १५ जेठ । ईलाका प्रहरी कार्यालय रुपनीको बाउण्ड्री वाल सोमवार एक कार्यक्रमको बीच शिलान्यास गरिएको छ ।
स्थानियबासिन्दाको सहयोग र सक्रियतामा निर्माण हुन लागेको बाउण्ड्री वाल ईट्टा व्यावसायी संघ सप्तरीका अध्यक्ष भिमराज यादब र सगरमाथा अञ्चल प्रहरी कार्यालयका प्रमुख बरिष्ठ प्रहरी उपरिक्षक उत्तम बहादुर सिंहले संयुक्त रुपमा शिलान्यास गरेका हुन । बाउण्ड्री वाल निर्माण उपभोक्त समितीका अध्यक्ष हरेराम यादवको अध्यक्षतामा आयोजित कार्यक्रममा बोल्दै ईट्टा ब्यबसायी संघ सप्तरीका अध्यक्ष यादवले बाउण्ड्री वाल निर्माणमा सहयोग गर्ने प्रतिवद्धता ब्यक्त गरे । विकासका काममा स्थानियवासीले सहयोग र सक्रियता देखाएकोमा आफूलाई गर्व लागेको बताउदै प्रमुख अतिथि समेत रहेका अध्यक्ष यादवले संघको तर्फबाट ३२ हजार ईट्टा सहयोग गर्ने प्रतिबद्धता जनाए ।
कार्यक्रममा बोल्दै बरिष्ठ प्रहरी उपरीक्षक सिंहले प्रहरी कार्यालयको बाउण्ड्री वाल निर्माणमा गरेको सहयोगले प्रहरी र जनता बीच सद्भाब कायम गरेको टिप्पणी गरे । प्रहरीलाई सहयोग गर्ने यस्ता कार्यले आम प्रहरी संगठनमा गौरब र उत्साह प्रदान गर्ने बताउदै जनताको शान्ति सुरक्षाकाको निम्ति थप जिम्वारी बोध भएको बताए ।
सप्तरीका प्रहरी प्रमुख प्रहरी उपरिक्षक भिम प्रसाद ढकालले जनताले प्रहरीलाई सहयोग गर्ने कार्य उदारणीय रहेको बताए । समाज र प्रहरी बीचको सम्बन्ध प्रगाढ हुदै जानुले अपराधी क्रियाकलाप निरुत्साहित हुनको साथै नागारिकको सुरक्षाकालागि प्रहरीलाई जिम्मेवार बनाउने र जनतालाई समेत अपनत्व महुसुस हुने उनले विश्वास व्यक्त गरे ।
कार्यक्रममा शसस्त्र प्रहरी सिमा सुरक्षा कार्यालय सप्तरीका प्रमुख सशस्त्र प्रहरी उपरिक्षक दमन थापा, नेपाल पत्रकार महासंघ सप्तरीका कार्यवाहक अध्यक्ष श्रवण देव, जिल्ला खानेपानी तथा सरसफाई डिभिजन कार्यालय सप्तरीका प्रमुख सिनियर ईन्जिनियर लोकेन्द्र यादव, जिल्ला ट्राफिक कार्यालय सप्तरीका प्रमुख प्रहरी निरिक्षक सुरेन्द्र प्रकाश श्रेष्ठ, पण्डित राम कुमार शास्त्री लगायतकाले बाउण्ड्रीवाल निर्माणमा आ–आफ्नो स्तरबाट सहयोग गर्ने प्रतिबद्धता जनाए ।
स्थानिय अरुण कुमार ठाकुरद्धारा सञ्चालित कार्यक्रममा स्वागत युवा नेता दिनेश यादवले गरे । ईलाका प्रहरी कार्यालय रुपनी अन्तर्गतका रायपुर, बसबिट्टी, तेरहौता, शम्भुनाथ नपाका स्थानिय बासीको सहयोग र सक्रियतामा निर्माण शुरु गरेको बाउण्ड्रीवाल शिलान्यास कार्यक्रममा स्थानिय उधोगी ब्याबसायी, ब्यापारी, पत्रकार, राजनैतिक दलका प्रतिनिधी, बुद्धिजीवी, समाजसेवी समेतको उल्लेखनीय उपस्थिति रहेको थियो ।
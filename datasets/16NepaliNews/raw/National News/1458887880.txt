
﻿नयाँ पत्रिकाकाठमाडौं, १२ चैत

विपन्न बालबालिकालाई पढाइमा सघाउन नयाँ पत्रिका दैनिकले ‘हात दिऊँ, साथ दिऊँ’ नारासहित छात्रवृत्ति अभियान सुरु गरेको छ ।
प्रतिवर्ष पाँच हजार विद्यार्थीलाई ६ हजार रुपैयाँका दरले छात्रवृत्ति दिलाउने नयाँ पत्रिकाको योजना छ । सयजना बालबालिकाका लागि पत्रिकाले ६ लाख रुपैयाँ छुट्याएर अभियान घोषणा गरेको छ ।
‘हात दिऊँ, साथ दिऊँ’ अभियानमा सहभागी हुन चाहने समाजसेवीहरूले वर्षमा ६ हजार रुपैयाँ दिएर विपन्न बालबालिकाको भविष्य उज्ज्वल बनाउन योगदान गर्न सक्नेछन् । सहयोगीबाट प्राप्त रकमबाट महिनामा पाँच सयका दरले बालबालिकाको नाममै जम्मा गरिनेछ ।
नयाँ प्रकाशन प्रालिले जिल्ला प्रशासन कार्यालय काठमाडौंको अनुमतिमा ग्लोबल आइएमई बैंक, पानीपोखरी शाखामा खाता खोलेको छ । सहयोगीहरूले नयाँ पत्रिकाकर्मीमार्फत अथवा सीधै खाता नम्बर ३३०१०१००००४११ मा रकम जम्मा गर्न सक्नेछन् । जिल्ला शिक्षा कार्यालय र जिल्ला प्रशासन कार्यालयको समन्वयमा विपन्न विद्यार्थी छानिनेछन् । अथवा, सहयोगी आफौले पनि सीधै विद्यार्थी छान्न सक्नेछन् ।
कुनै पनि सहयोगीले एक विद्यार्थीका लागि ६ हजारका दरले त्योभन्दा बढी विद्यार्थीको पढाइ खर्च पनि प्रायोजन गर्न सक्नेछन् । सम्पूर्ण सहयोगी, लाभान्वित विद्यार्थी र विद्यालयको नाम नयाँ पत्रिकामा प्रकाशित हुनेछ ।


﻿३ फागुन, काठमाडौं । सत्तारुढ नेकपा एमाले निकट शिक्षकहरुको संगठनले शिक्षा ऐन आठौं संशोधन विधेयक तत्काल पारित गर्न माग गरेको छ । संशोधनमार्फत संवैधानिक शिक्षा आयोगको व्यवस्था गर्न तथा शिक्षकहरुलाई निजामति कर्मचारी सरहको सेवा सुविधाको ग्यारेण्टी गर्न पनि संगठनले माग गरेको छ ।
नेपाल राष्ट्रिय शिक्षक संगठनको १९ औं राष्ट्रिय परिषद बैठकले संगठनसँग विभिन्न मितिमा भएका सहमतिलाई समेटेर विधेयक पारित गर्न माग गरेको हो ।
सोमबार काठमाडौमा पत्रकार सम्मेलन गरेर राष्ट्रिय परिषद् बैठकका निर्णय सार्वजनिक गर्ने क्रममा नेपाल राष्ट्रिय शिक्षक संगठनका अध्यक्ष बाबुराम थापाले विधेयक जतिसक्दो छिटो पारित गर्न माग गरे ।
शिक्षा ऐन आठौं संशोधन विधेयक अहिले व्यवस्थापिका संसदको महिला, बालबालिका, जेष्ठ नागरिक र समाजकल्याण समितिमा छ ।
विधेयक पारित हुन नदिन एमाले निकट उच्चमावि संचालकहरु नै हात धोएर लागेको अवस्थामा नेपाल राष्ट्रिय शिक्षक संगठनले भने अस्थायी शिक्षकका समस्या समाधान र संरचनागत सुधारका लागि विधेयक तत्काल पारित गर्न माग गरेको हो । संगठनका अध्यक्ष बाबुराम थापाले निजी विद्यालय संचालक, उच्चमावि संचालक र उच्चमाध्यमिक शिक्षा परिषद् विधेयकको विरोधमा रहेपनि समग्रमा विधेयक सकारात्मक रहेको भन्दै कुनैपनि वहानामा विधेयक पारित गर्न ढिलाइ गर्न नहुने बताए ।
संगठनले शिक्षकहरुलाई राजनीतिक अधिकारसहितको टे्रड युनियन खोल्न दिने व्यवस्था गरी संविधान संशोधन गर्न माग गरेको छ । साथै संगठनले सार्वजनिक विद्यालयको शैक्षिक गुणस्तर सुधारका लागि हामी सक्छौं, हामी गर्छौं अभियान संचालन गर्ने निर्णय पनि गरेको छ ।
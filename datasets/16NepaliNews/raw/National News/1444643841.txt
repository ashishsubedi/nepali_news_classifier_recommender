
﻿भारतको अघोषित नाकाबन्दी र तराई मधेसमा जारी आन्दोलनबीच नेकपा एमाले अध्यक्ष केपी शर्मा ओली देशको ३८ औं प्रधानमन्त्री निर्वाचित भएका छन् ।भूपरिवेष्टित मुलुकको तीनतिर घेरिएको छिमेकी देश भारतसँगको सम्बन्ध इतिहासकै न्यूनविन्दुमा पुगेको र संविधानप्रति असन्तुष्टि जनाउँदै विभिन्न समुदाय आन्दोलनमा होमिएको बेला ओलीको सिंहदरबारयात्रा तय भएको छ ।

नवनिर्वाचित प्रधानमन्त्री ओलीका लागि पार्टीभित्रको एकता कायम राख्नु, एमालेले भन्ने गरेको  उग्रवामपन्थी  (एकीकृत नेकपा माओवादी) र  दक्षिणपन्थी  (राप्रपा नेपाल) सँगको गठबन्धन कायम राख्नु, मधेस, थारुलगायत आन्दोलनरत पक्षसँग सहमति कायम गर्नु, भारतसँग देखिएको समस्या समाधान गर्नु, भारत र चीनसँग सन्तुलित सम्बन्ध राखेर अघि बढ्नुपर्ने चुनौती छ ।

त्यसैगरी राज्यबाट करिब करिब बेवास्ताको सिकार बनेका भूकम्पपीडितको पुनस्र्थापना र बिग्रेका भौतिक संरचना पुनर्निर्माण सुरु गर्नुपर्ने चुनौती उनीसामु छ । नेपालको बढ्दो आर्थिक परनिर्भरतालाई सामना गर्न नयाँ आर्थिक कार्यक्रम ल्याउने जिम्मेवारी पनि उनकै काँधमा आएको छ ।  संविधान कार्यान्वयनका लागि नेपाली कांग्रेसलाई साथै लिएर अघि बढ्नुपर्ने छ,  एमालेका उपमहासचिव घनश्याम भुसालले भने,  परम्परागत चुनौती मात्रै नभएर अहिलेको सरकारका लागि प्रशस्त नयाँ चुनौतीसमेत थपिएका छन् । 

संविधानप्रति असन्तुष्टि जनाउँदै तराई मधेस करिब दुई महिनादेखि आन्दोलित छ भने त्यसलाई देखाउँदै भारतले अघोषित नाकाबन्दी लगाइरहेको छ । दुई सातादेखिको नाकाबन्दीका कारण मुलुक अस्तव्यस्त छ । जारी आन्दोलनका कतिपय माग सम्बोधन गर्न आवश्यक छ भने केही विषयमा सम्झाउनु जरुरी छ,  नेकपा मालेका महासचिव सिपी मैनालीले  भने,  ठूला राजनीतिक दल तराई जान नसक्दा घनघोर असमझदारी बढेको छ । माग सम्बोधन गर्नेभन्दा पनि सम्झाउनुपर्ने विषय कठिन छ । 

मधेस आन्दोलनकारीको तारो बनेका ओलीका लागि अहिले उनको  विवादित व्यक्तित्व  सबैभन्दा चुनौतीपूर्ण हुनेछ ।  मधेसमा ओलीको छवि समावेशीविरोधी, मधेशविरोधी नेताका रूपमा बनेको छ,  त्यसलाई कसरी समाप्त पार्नुहुन्छ त्यसैमा उहाँको सफलता निर्धारण गर्नेछ,  मधेस अधिकारकर्मी दीपेन्द्र झाले भने,  ओलीको सफलता वा असफलता त्यो छवि कसरी हटाउन सक्नुहुन्छ, त्यसमै निर्धारण गर्नेछ ।  

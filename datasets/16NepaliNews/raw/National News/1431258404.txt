
﻿ वितरण व्यवस्थित गर्न नसक्दा भूकम्प पीडितहरूको लागि संकलित राहत पहुँच पुग्नेहरूको पोल्टामा बढी पुगेको पाइएको छ। क्षति नहेरीकन राहत टोलीलाई आफूतिर तान्ने र पुगेको राहत नबाँड्दै बलियाहरूले हडप्ने गरेका कारण निमुखाहरू भोकै खुल्ला आकाशमुनि बस्न बाध्य भएका छन्। भूकम्पमा परेर मृतकका आफन्त किरिया बसेका र घाइतेका आफन्तहरू अस्पतालमा रहेकाले पनि बास्तविक पीडितसम्म राहत पुग्न सकेको छैन। टाठाबाठाहरूले त्रिपाल, खाद्यान्न र कपडा आवश्यकता बढी थोपरेर राख्ने गरेका छन्।
 
गोरखाको ताक्लुङ ८ तीनमानेका विमल श्रेष्ठले घर पूरै भत्किए पनि केही नपाएपछि राहत बोकेर गाडी रोक्न बाटोमा अवरोध खडा गरे। &#39;भरीका भरी सामान बोकेर गाडी गुड्छन् तर घर भत्केको देख्दादेख्दै पनि कसैले कस्तो छ भनेरसमेत सोध्दैनन्,&#39; उनले भने, &#39;त्यसैले गाडी रोक्न भत्केको घरको छानो बाटोमा राखेको हुँ। गोरखामा दुई सातासम्म राहत नपाएका पीडितहरूले गुनासो गरेका छन्। बढी प्रभावित बारपाक, लाप्राक, सौरपानी, सिम्जुङ, गुम्दा, उहिया, लापु, थुमी, मान्बु, कासीगाउँ, केरौंजा गाविसका बासिन्दाले गाउँमा सबैलाई पुग्ने राहत सामग्री नआएको र आएको अपुग सामग्री बाड्न नसकिएको जनाएका हुन्। मोटर पुग्ने गाविसहरूमा दोहोरिएर पुगे पनि नजाने १६ भन्दा बढी गाविसमा राहत सामग्री नपुगेको लापुका चन्द्र गुरुङले गुनासो गरे।

दाताहरू मोटरबाटो पुगेको ठाउँमा बढी जाने भएकाले एकै ठाउँमा तीन पटकसम्म बाँडिएको छ,&#39; उनले भने, &#39;विकटमा खच्चड हिँड्ने बाटो पनि पुरिएकोले राहत नपाएर गाउँले भोकै छन्।&#39; दलका प्रतिनिधिले आवश्यकताको पहिचान नगरी मिलेमतोमा राहत दिने गरेका उनले बताए। 

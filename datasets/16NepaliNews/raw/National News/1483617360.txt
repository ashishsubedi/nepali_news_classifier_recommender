
﻿
फाइल तस्वीर
२१ पुस, काठमाडौं । नेकपा एमालेले भोलि शुक्रबार गर्ने भनिएको विपक्षी दलहरुको शक्ति प्रदर्शनमा डेढ लाख समर्थकलाई सडकमा उतार्ने दाबी गरेको छ । यसरी मान्छे उतार्नका लागि उसले अपनाएको प्रचार शैली निकै रोचक छ ।
संविधान संशोधन विधेयकको विरोध गर्दै एमालेको अगुवाइमा विपक्षी ९ दलले शुक्रबार राजधानीमा शक्ति प्रदर्शन गर्दैछन् । यसको तयारी लगभग सकिएको एमालेले जनाएको छ ।
एमालेले काठमाडौंमा ठूलो शक्ति प्रदर्शन नगरेको वर्षौं भइसक्यो । पछिल्लो चुनावमा पनि उसले यो स्तरको एकीकृत शक्ति प्रदर्शन काठमाडौंमा गरेको थिएन । त्यसैले २२ गतेको आमसभालाई एमालेले शक्ति प्रदर्शनका साथै उपत्यकामा आफ्नो संगठनलाई चलायमान बनाउने अवसरका रुपमा समेत लिएको एमाले नेता बताएँछन् ।
‘गोलक्वेष्ट’ शैलीमा मान्छे जुटाइने
शक्ति प्रदर्शनमा लाखभन्दा बढी मानिसहरु जुटाउन एमालेले ‘गोलक्वेष्ट’ शैलीको प्रचार अभियान सञ्चालन गरेको छ । पिरामीड शैलीको प्रचार शैली अपनाइएको जानकारी दिँदै पार्टीका प्रचार विभाग प्रमुख योगेश भट्टराई अनलानइनखबरसँग भने – ‘हामीले गोलक्वेष्ट शैलीको प्रचार अभियान चलाइरहेका छौं । तर, गोलक्वेष्ट स्टाइलमा चाँहि माथिकाले नाफा खान्छन्, तर, हामीले चाँहि कार्यकर्तामा नाफा बाँड्नुपर्छ है, भनेका छौं ।’
नेटवर्किङ बिजनेश गरेको ‘गोलक्वेष्ट’ मा एक जनाले दुईजना सदस्य बनाउने र ती दुई जनाले चार जना गर्दै सदस्य विस्तार गर्ने तरिका अपनाइएको थियो । त्यसरी विस्तार गरिएको सञ्जालबाट पैसा उठाएर माथिकाहरुले तलकालाई शोषण गर्ने गरेका कारण ‘गोलक्वेष्ट’को नेटवर्किङ बिजनेस बदनाम भएको थियो ।
एमालेले २२ गतेको प्रदर्शनमा मान्छे जुटाउनका लागि एक जनाले तीन जना सदस्य कार्यक्रममा उपस्थित गराउने अभियान चलाएको छ ।
यो शैली अपनाएर एमालेले डढे लाख मानिस सहजै सडकमा आउने दाबी गरेको छ । किन त भन्ने प्रश्नमा एमालेका एक नेता भन्छन्, हामीले जुन एजेण्डा उठाएर यो कार्यक्रम गर्दैछौं, त्यो काठमाडौंलाई छुने मुद्दा हो । मध्यम वर्ग तथा सुकिला-मुकिला वर्ग यस्तो मुद्दामा संवेदनशील हुन्छन् र उनीहरु स्वस्फुर्त रुपमा सडकमा आइहाल्न पनि सक्छन् ।’
तर, यतिकै भरमा डेढ लाख पुग्दैन । यसका लागि एमालेले आफ्नो सबै संगठनलाई परिचालन गरेको छ । एमाले सचिव योगेश भट्टराई भन्छन्, पहिलेको जस्तो सिठ्ठी फुक्दा निस्कने जमात त छैन तर, संगठनात्मक आधार अहिले पनि राम्रो छ ।’
एमालेले सम्पर्क मञ्चहरुलाई पनि परिचालन गरेको छ, जसमा सांसदहरु पनि जोडिएका छन् । भट्टराईका अनुसार ७२ जिल्लाकै सम्पर्क मञ्च भएकाले यसले ठूलो जनशक्ति परिचालन हुनेछ ।
साथै बाग्मती अञ्चलका सातवटै जिल्लाका पार्टी अध्यक्षहरुलाई काठमाडौंमै बोलाइएको छ । र, उनीहरुले सम्वन्धित जिल्लाका समर्थक र आम जनतालाई लक्षित गरी बैठकहरु गरिरहेका छन् । एउटा जिल्लाको कम्तिमा ५० वटा क्लस्टरमा मिटिङ गर्नेछन्, जसले मास जुटाउन मद्दत गर्ने एमालेको विश्लेषण छ ।
‘बसले मान्छे ल्याउँदैन, मान्छेले बस ल्याउँछन्’
एमालेले योपटक उपत्यका बाहिरबाट समर्थकलाई काठमाडौं ल्याउन खासै जोड दिएको छैन । बाहिरी जिल्लाबाट कति मान्छे ओसार्ने योजना छ भन्ने प्रश्नमा एमाले प्रचार विभाग प्रमुख भट्टराई भन्छन्-‘यसपालिको प्रदर्शनमा बसले मान्छे ल्याउँदैन, मान्छेले बस ल्याउँछन् ।’
यसको व्याख्या गर्दै भट्टराईले भने- ‘केही ठाउँका कमिटीहरुले हामीलाई बस चाहियो भनेका थिए । तर, हामीले बसले मान्छे ल्याउने कि मान्छेले बस ल्याउने हो ? भन्यौं । मान्छेले बस ल्याउने हो, यो कार्यक्रममा आउन मन छ भने सबै मिलेर आफैं बस लिएर आउनुस् भनेका छौं ।’
आफूलाई काम पर्दा एमालेका कार्यकर्ताहरु आफैं काठमाडौं आउने गरेको भन्दै भट्टराईले २२ गते पनि त्यसैगरी आफैं काठमाडौं आउन कार्यकर्तालाई आग्रह गरिएको उनले बताए ।
यो विधि अपनाउँदा २२ गतेको सभामा धेरै खर्च नहुने उनले बताए । स्वयंसेवक परिचालन र माइक एवं मञ्च बनाउने काममा मात्रै खर्च लाग्ने उनले बताए ।
आठ दलको खासै भर छैन
यो शक्ति प्रदर्शनमा ९ दल सहभागी हुने भनिए पनि यो मुख्यतः एमालेकै शक्ति प्रदर्शन हो । किनभने ९ दलमा भएका अधिकांश दल ठूलो संख्यामा समर्थक एवं जनतालाई सडकमा ल्याउने अवस्थामा छैनन् ।
विपक्षी गठवन्धनमा रहेका माले, राष्ट्रिय जनमोर्चा र नेपाल मजदुर किसान पार्टीले भने चाहेमा केही हजारसम्म सडकमा ल्याउन सक्ने एमाले नेताहरुको अनुमान छ ।
त्यसैले शुक्रबार डेढ लाख जनतालाई सडकमा उतार्ने हो भने त्यसको मुख्य जिम्मेवारी एमालेकै हुनेछ ।
२२ ठाउँबाट जुलुस
एमालेको अगुवाइमा हुन लागेको प्रदशर्नअघि २२ ठाउँबाट जुलुस निकाल्ने तयारी छ । ती जुलसहरुको नेतृत्व प्रमुख नेताहरुले गर्नेछन् । २२ स्थानबाट निस्किने जुलुस १० केन्द्रमा जम्मा हुने र त्यहाँबाट १० प्रमुख नेताले नेतृत्व गरेर सभास्थलतर्फ जाने एमाले उपाध्यक्ष अष्टलक्ष्मी शाक्यले जानकारी दिइन् ।
शाक्यका अनुसार प्रदर्शनमा सहभागीहरु आ-आफ्नो जातीय भेषभुषा र झाँकीसहित हुनेछन् ।
ललितपुरको जुलुस कुपण्डोलमा जम्मा भएर र भक्तपुरको जुलुस भद्रकालीमा जम्मा भएर खुलामञ्चतर्फ अगाडि बढ्नेछ । काठमाडौंको जुलुस भने विभिन्न स्थानहरुबाट निस्किनेछन् ।
भृकुटीमण्डपमा नेता, सडकमा स्रोता
एमालेसहितका विपक्षी दलहरुले भृकुटीमण्डपमा सभा गर्नेछ । खुलामञ्चमा बसपार्क बनेकाले उसले भृकुटीमण्डपलाई रोजेको हो । बानेश्वरको सडकमै मञ्च बनाएर माइतीघरसम्म समर्थक राख्ने प्रस्ताव पनि आएको थियो । तर, ट्राफिक व्यवस्थामा समस्या हुने भएकाले भृकुटीमण्डपलाई नै रोखिएको भट्टराईले बताए ।
उनका अनुसार राष्ट्रिय सभागृह अगाडि सडकमा मञ्च बनाउने र पद्मोदय मोडसम्म सहभागीहरुलाई राख्ने तयारी गरेको छ ।
सभाको पूर्वसन्ध्यामा एमालेले विहीबार राजधानीमा मोटरसाइकल र्‍यालीको आयोजना गरेको छ ।
यसैवीच एमाले उपाध्यक्ष वामदेव गौतमले विहीबार बिहान स्वयंसेवकहरुलाई निर्देशन दिएका छन् । कार्यक्रममा लागि एमालेले करिब ५ सय स्वयंसेवक परिचालन गर्ने जनाएको छ ।
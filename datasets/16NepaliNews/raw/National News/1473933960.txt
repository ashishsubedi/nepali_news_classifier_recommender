
﻿३० भदौ, नयाँ दिल्ली । काठमाडौंको चिसो ठाउँबाट प्रधानमन्त्री पुष्पकमल दाहाल आज दिल्लीको भ्रमणमा आउँदैछन् । दिउँसो इन्दिरागान्धी विमानस्थलमा ओर्लेर प्रचण्ड अपरान्ह नेपाली राजदूतावासले आयोजना गर्ने स्वागत समारोहमा सरिक हुनेछन् ।
दिल्लीमा हिजोआजको तापक्रम ३५ डिग्रीको हाराहारीमा छ । तर, काठमाडौंबाट आउने मानिसलाई तातोले पोलेको महसुस हुन्छ । तथापि दिल्लीमा अहिले चिन्ताको विषयचाँहि यहाँको तापक्रम भन्दा पनि चिनकगुनिया, डेंगु र मलेरियाको देखिएको छ ।
दिल्लीमा अहिले डेंगु फैलिएको छ । डेंगुले मान्छे मरेका हुन् कि अरु कारणले भन्ने विवादमा सरकारी अधिकारीहरु रुमलिएका छन् ।
दिल्लीमा चिकनगुनियाँ र डेंगुको आतंक फैलिएपछि बुधबारमात्रै स्वास्थ्यमन्त्री जेपी नन्दाले आपतकालीन बैठक डाकेका थिए ।
यहाँको मिडिया रिपोर्ट अनुसार गंगाराम अस्पतालमा विरामीले बस्ने ठाउँ पाएका छैनन् । कतिपयले आफ्ना विरामी बच्चालाई राख्ने ठाउँ नपाएर अस्पतालका फिर्ता लगेका छन् । त्यहाँ चिकनगुनियाका विरामीका लागि ५० बेटको व्यवस्था गरिएकोमा बुधबारसम्म चिकनगुनियाका ८२ र डेंगुका ३९ बिरामी भर्ना भएका छन् ।
भारतको राजधानी दिल्ली नेपालीहरुको आवत जावत भइरहने ठाउँ हो । विशेष गरी यहाँ काम, अध्ययन, व्यापार र घुमघामका लागि नेपालीहरु आउने गर्छन् । त्यस्तै भारतीयहरु पनि काठमाडौं आवत जावत गरिरहन्छन् । यस्तो बेलामा दिल्ल्लीको डेंगु कुनै पनि बेला काठमाडौं वा सीमावर्ती जिल्लासम्म पुग्न नसक्ला भन्न सकिन्छ, जसमा नेपाल सरकारले बेलैमा सतर्क बन्नुपर्ने स्थिति देखिएको छ ।
भारत भ्रमणमा आएको नेपालीहरुको जम्बो टोलीले पनि दिल्लीबाट चिकनगुनिया या डेंगुको कोसेली नलैजाला भन्न सकिन्न ।
हिन्दुस्तान पत्रिकामा प्रकाशित एक तथ्यांक अनुसार दिल्ली यतिबेला मच्छडसँग जुधिरहेको छ । हरेकवर्ष यहाँ लामखुट्टेले सार्ने मलेरिया, डेंगु लगायतका रोगबाट १३ लाख मानिसहरु प्रभावित हुने गरेका छन् । मलेरियाबाट मात्रै ११ लाख २६ हजार मानिस प्रभावित भएको र एकवर्षमा २८७ जनाको मृत्यु भएको तथ्यांक छ ।
त्यस्तै डेंगुबाट एक वर्षमा ९९ हजार विरामी परेका र २२० जनाको मृत्यु भएको बताइएको छ । यो हप्तामात्रै दिल्लीमा डेंगुबाट १० को मृत्यु भएको मिडियामा समाचार छ । तर, सरकारी अधिकारीहरुले चिकनगुनियाँबाट एकजना पनि नमरेको दाबी गरिरहेका छन् ।  उता एपोलो अस्पतालले पाँच जना विरामीको मृत्यु भाइरलबाट भएको जनाएको छ ।
अहिलेको युगमा आए पनि भारतमा मलेरियाजस्ता मच्छडजन्य रोगका साथै डेंगु, चिकनगुनिया आदिको आतंक सिर्जना हुन दुःख भएको भन्दै भारतमा चिन्ता छाएको छ ।
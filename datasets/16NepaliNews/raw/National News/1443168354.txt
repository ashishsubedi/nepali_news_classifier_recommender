
﻿राष्ट्रिय प्रजातन्त्र पार्टी नेपालका अध्यक्ष कमल थापाले संविधान संशोधनमार्फत आन्दोलनरत पक्षको माग सम्बोधन गर्न सकिने भएकाले वार्ताबाट समाधान खोज्न मधेसवादी दललाई आग्रह गरेका छन्। 

राप्रपा नेपालद्वारा हेटौँडामा आज आयोजित मध्यमाञ्चलस्तरीय क्षेत्रीय भेलामा उनले नयाँ संविधानलाई राप्रपा नेपालको आलोचनात्मक समर्थन रहेको बताउँदै संविधानमा वाक स्वतन्त्रता, दलीय स्वतन्त्रता, आवधिक निर्वाचन र संविधान संशोधन प्रावधान रहनु सकारात्मक भएको धारणा राखे। 
 
सो कार्यक्रममा राप्रपा नेपालका उपाध्यक्ष राजीव पराजुली, दीपकबहादुर सिंह, केन्द्रीय सदस्य चन्द्रेश्वर यादवलगायतले संविधान निर्माणका क्रममा दलको गतिविधिबारे प्रकाश पारेका थिए। 

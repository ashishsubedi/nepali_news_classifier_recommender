
﻿२४ मंसिर, काठमाडौं । नेकपा एमालेले व्यवस्थापिका संसद अवरुद्ध पारेर अतिवादीलाई सहयोग पुर्‍याइरहेको राप्रपाले निश्कर्ष निकालेको छ ।
शुक्रबार बसेको राप्रपा संसदीय दलको बैठकले एमालेलाई संसद अवरुद्ध नगर्न आग्रह गरेको छ । हरेक समस्याको समाधान संसदबाटै खोजिनुपर्ने राप्रपाको सुझाव छ ।
संसदीय दलको बैठकमा संविधान संशोधन प्स्तावका सम्बन्धमा पार्टी अध्यक्ष कमल थापाले व्याख्या गरेका थिए । यसक्रममा उनले एमालेलाई संसद अवरुद्ध नगर्न आग्रह गरेका हुन् ।
त्यसैगरी राप्रपाको बैठकले संविधान संशोधन प्रस्ताव दर्ता गर्नुपूर्व सरकारले आफूहरुसँग परामर्श नगरेको भन्दै राप्रपा अध्यक्ष थापाले यसमा अपनत्व लिन नसकिने बैठकमा बताएका छन् ।
यदि सर्वदलीय बैठक बोलाएर सरकारले यसबारे छलफल गराएमा आफूहरुले समाधानको उपाय दिन सक्ने अध्यक्ष थापाले बैठकमा बताएका छन् ।
राप्रपा अध्यक्ष थापाले संशोधन प्रस्तावका केही बुँदाहरु आपत्तिजनक रुहेको र यसले ५ नम्बर प्रदेशमा जटिल परिस्थितिसमेत उत्पन्न गराएको दलको बैठकमा बताएका छन् । तर, मधेसको समस्या समाधान गरिनुपर्नेमा राप्रपा अध्यक्ष थापाले जोड दिएका छन् ।
दलको बैठकमा पार्टी अध्यक्ष थापाले भनेको उधृत गर्दै दलका प्रमुख सचेतक दिलनाथ गिरीले अनलाइनखबरसँग भने- ‘हामी सत्तापक्षमै भए पनि संशोधन प्रस्तावमा हाम्रो रिजर्भेसन छ, यो प्रस्तावमा हामी अपनत्व स्वीकार गर्दैनौं ।’
यो समाचार पनि पढ्नुहोस्
दौरासुरुवाल नलगाई राप्रपाका सांसद व्यवस्थापिकामा छिर्न नपाउने
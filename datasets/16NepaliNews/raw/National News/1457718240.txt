
﻿२८ फागुन, काठमाडौं । फिलिपिन्सबाट काठमाडौं आइपुगेकी इमिली काहिलङले शुक्रबार बागबजारस्थित एक होटलमा आयोजित पत्रकार सम्मेलनमा भनिन्-‘विश्वभरिका महिलाहरुले संकट भोगिरहेका छन् ।’
काठमाडौंमा फागुन ३० देखि चैत्र ५ गतेसम्म हुन लागिरहेको दोस्रो विश्व महिला सम्मेलनमा भाग लिन आएकी ‘एलायन्स अफ फिलिपिनो वोमन’ की नेतृ इमिलीले मध्यएशियाका महिलाहरु हिंसाको शिकार भइरहेको बताइन् । त्यस्तै अफि्रकामा भोगमरी लगायतका समस्या रहेको र युरोपमा शरणार्थी समस्या जटिल बनिरहेको उनले बताइन् ।
विश्वमा देखा परेको राजनीतिक, आर्थिक एवं सामाजिक संकटको प्रभाव महिलाहरुमाथि परिरहेको उनले बताइन् । एशियाका महिलाहरु ठुलो संख्यामा सामाजिक असुरक्षा, महिला हिंसा र बलात्कारको शिकार बनिरहेको उनले बताइन् ।
त्यसैगरी विश्व महिला सम्मेलनमा सहभागी हुन जर्मनीबाट काठमाडौं आएकी मोनिका गार्टनर एन्जेलले संयुक्त राष्ट्र संघको आयोजनामा सन् १९९५ मा बेइजिङमा सम्पन्न विश्व महिला सम्मे्लनले आधारभूत वर्गमा महिलाहरुको समस्यालाई सम्बोधन गर्न नसकेको अनलाइनखबरलाई बताइन् । र, यही कारणले आफूहरुले जनस्तरबाटै विश्व महिला सम्मेलन आयोजना गर्न थालेको उनले बताइन् ।
‘यस्तो जनस्तरको पहिलो विश्व महिला सम्मेलन सन् २००० मा भेनेजुएलामा भएको थियो, यसपालि नेपालमा आयोजना हुँदैछ, एन्जेलले भनिन्, ‘यो सम्मेलनमा ४६ देशका गरिब, किसान एवं श्रमजीवी वर्गका ७ सय महिलाहरुको सहभागिता रहनेछ ।’
आयोजकले शुक्रबार पत्रकार सम्मेलनमार्फत दिएको जानकारी अनुसार आइतबार प्रज्ञा भवनमा हुने दोस्रो विश्व महिला सम्मेलनको उदघाटन सभामुख ओनसरी घर्तीबाट हुनेछ । सम्मेलनमा सहभागी हुन युरोप, अफि्रका र एशियाका विभिन्न देशबाट महिलाहरु काठमाडौं आउन थालिसकेका छन् ।
सभासद मीना पुनले पत्रकार सम्मेलनमा दिएको जानकारी अनुसार सम्मेलन उदघाटनका दिन विभिन्न देशका सांस्कृतिक प्रदर्शनीहरु गरिनेछ । त्यसपछिको दुई दिनसम्म विश्वभरिका महिलाहरुको समस्याबारे कार्यशाला गरिनेछ । र, चैत्र ५ गते काठमाडौं घोषणापत्र जारी गर्दै विश्व महिला सम्मेलनको समापन गरिनेछ ।
सम्मेलनमा करिब १ करोड खर्च लाग्ने अनुमान गरिएको सभासद दूर्गा पौडेलले अनलाइनखबरलाई बताइन् । पौडेलका अनुसार विश्व महिला सम्मेलनमा नेकपा एमाले, एमाओवादी, वैद्य माओवादी, राष्ट्रिय जनमोर्चा, नेकपा माले र नेकपा संयुक्त समर्थित महिला संगठहरुको सक्रिय सहभागिता छ । त्यसैगरी नेपाली कांग्रेसका महिला नेतृहरुलाई पनि सम्मेलनमा निम्त्याइएको पौडेलले बताइन् ।
विश्व सम्मेलनमा वामपन्थीमात्रै नभएर गैर वामपन्थी महिलाहरुको समेत सहभागिता रहेको संस्थापक नेतृ मोनिकाले स्पष्ट पारिन् ।
जस्तै विश्व सम्मेलनमा सहभागी हुन मोरक्कोबाट केल्टौमा इदबोल्लाह समेत आएकी छिन्, उनी दक्षिणी मोरक्कोका गरीब किसान महिलाहरुकी प्रतिनिधि हुन् ।
मोरक्कोबाटै हरियम छैबी पनि काठमाडौं आएकी छिन्, जो त्यहाँकी मानवअधिकारवादी कार्यकर्ता हुन् । उनी कम्युनिष्ट समर्थक मानवअधिकारवादी कार्यकर्ता हुन् । तर, मोरक्कोमा उनले समर्थन गर्ने कम्युनिष्ट पार्टी प्रतिबन्धित छन् ।
काठमाडौंमा पहिलोपटक आएकी छैबीले नेपालमा कम्युनिष्ट पार्टीका नेता प्रधानमन्त्री र गृहमन्त्री छन् भनेको सुन्दा आश्चार्य प्रकट गरिन् ।
विश्व सम्मेलनमा भाग लिन टर्कीका आएकी कुर्दिस मूलकी आज्लेम यासक कम्युनिष्ट होइनन्, उनी अन्तरराष्ट्रिस सम्बन्धकी अध्येता हुन् । यता बंगलादेशकी जोली तालुकदार चाँहि त्यहाँको गार्मेन्ट मजदुरका वीचमा काम गर्ने कम्युनिष्ट कार्यकर्ता हुन् । उनी गार्मेन्ट वर्कर्स ट्रेड युनियन बंगलादेशकी सहसचिव हुन् ।
अफ्रिकी देश बुर्किना फासोबाट काठमाडौं आइपुगेकी कबोरे वेम्डियम अंग्रेजी भाषा बोल्न सक्दिनन्, फ्रेञ्च भाषामात्रै बोल्छिन् । उनी त्यहाँको आधारभूत वर्गमा महिला अधिकारसम्बन्धी काम गर्ने नेतृ हुन् ।
विश्व सम्मेलनमा भाग लिन आएका महिलाहरु विभिन्न विचारधारा र पृष्ठभुमिका छन् ।
सरकारले अहिलेसम्म सहयोग गरेनः पौडेल
यसैवीच दोस्रो विश्व महिला सम्मेलनमा काठमाडौंमा हुन लागिरहेको र यसबारे अर्थमन्त्रीलाई भेटेर सहयोगको आग्रह गरे पनि सरकारले अहिलेसम्म सहयोग नगरेको राष्ट्रिय जनमोर्चाकी नेतृसमेत रहेकी दूर्गा पौडेलले अनलाइनखबरलाई बताइन् ।
महिला विश्व सम्मेलनबारे पौडेलसँग अनलाइनखबरले गरेको छोटो कुराकानीः
यो विश्व महिला सम्मेलन कतिदिन हुँदैछ ?
फागुन ३० गते प्रज्ञा प्रतिष्ठानमा उदघाटन हुन्छ, चैत्र ५ गतेसम्म चल्छ । उदघाटनका दिन विभिन्न देशका सांस्कृतिक कार्यक्रमहरु पनि हुन्छन् । दोस्रो दिन चैत १ गते ९ बजे बिहानदेखि विभिन्न ९ वटा विषयमा वर्कसप सुरु हुन्छ ।
के-के विषयमा वर्कसप हुन्छ ?
एउटा महिला र साम्राज्यवाद भन्ने विषय छ । महिला हिंसाको बारेमा पनि छ । पर्यावरणका बारेमा पनि छ । यस्तै विविध विषयहरु छन् । यी विषयहरुमा दुई दिनसम्म वर्कसप चल्छ । र, तेस्रो दिन प्रज्ञाभवनमै सभा हुन्छ । त्यसपछि विश्व घोषणा र काठमाडौं घोषणा दुबै तयार हुन्छ । वर्कसपबाट आएका सुझावहरुलाई समेटेर त्यसपछि घोषणा तयार गरिन्छ ।
सम्मेलनमा कति महिलाहरु सहभागी हुन्छन् ?
सहभागिता ७/८ सय प्रतिनिधि पर्यवेक्षक सहभागी हुन्छन् । भेनेजुएलामा भएको पहिलो सम्मेलनमा ४२ देशले भाग लिएका थिए । यो सम्मेलनमा ४६ देशले इन्ट्री गरिसकेको अवस्था छ । ३० गतेसम्म इन्ट्री खुल्ला भएकाले ६० देश पनि पुग्न सक्ने अनुमान गरिएको छ ।
भेनेजुएलामा भएको पहिलो सम्मेलनमा नेपालबाट को गएको थियो ?
त्यसमा नेपालबाट प्रतिनिधित्व भएन ।
सम्मेलनको खर्च कति लाग्छ, कसरी जुटाउनुभएको छ ?
हाम्रो अनुमान लगभग एक करोडको हाराहारी खर्च हुने अनुमान गरिएको छ । खर्चको स्रोत त हामीले ग्रास रुटका महिलाहरुसँग उठाएर, चन्दा मागेर जुटाएका छौं । सरकारमा पनि हामीले कोसिस गरिराखेका छौं, अहिलेसम्म प्राप्त भएको छैन । अर्थमन्त्री कहाँ पनि हामीले फाइद पुर्‍याएका थियौं, क्याबिनेटमा ल्याउनोस् भन्नुभयो । हामीले महिला वालवालिका मन्त्रालयबाट त्यो फाइल क्याबिनेटमा लाँदैछौं ।
हाम्रो देशमा यत्रो ठूलो विश्व महिला सम्मेलन भइराखेका बेलामा सरकारले पनि क्याबिनेटबाट केही निर्णय गर्ला भन्ने हामीलाई विश्वास छ । यो हाम्रो देशको लागि गौरबको कुरा भएकाले यसमा विशेष ध्यान सरकारबाट जाओस् भनेर हामीले सबै मन्त्रीहरुलाई पनि अनुरोध गरिसकेका छौं । अब बस्ने क्याबिनेटले केही सहयोग गर्ला ।
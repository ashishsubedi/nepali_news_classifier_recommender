
﻿सत्ता पक्ष भ्रामक प्रचारबाजीमा उत्रेको छः झा
सञ्चारमाध्यमहरुमाथिको हस्तक्षेप बन्द हुनुपर्छः यादव
राजविराज, ८ पुस । राष्ट्रिय मधेश समाजवादी पार्टीका अध्यक्ष सरदसिंह भण्डारीले वर्तमान सरकारको रबैयाका कारण देश बिखण्डनतर्फ उन्मुख हुने खतरा बढेकोले जिम्मेवार भएर प्रस्तुत हुन चेतावनी दिएका छन् ।
मधेशी मोर्चाले बुधवार राजविराजमा आयोजना गरेको पत्रकार सम्मेलनमा बोल्दै उनले यस्तो चेतावनी दिएका हुन् । अहिलेको सरकार झुठ र फरेबको खेती गर्नमा सिपालु रहेको भन्दै नश्लवादी चिन्तनलाई नत्यागे देशमा ठूलो संकटपूर्ण अवस्था आउनसक्ने दावी गर्दै उनले भने ‘नश्लवादी चिन्तनबाट ग्रसित वर्तमान निरंकुश सरकारको कार्यशैलीले गर्दा देश विखण्डनतर्फ उन्मुख भएको छ, यसको सम्पूर्ण जिम्मेवारी राज्यपक्षले लिनुपर्नेछ ।
नेपाल सदभावना पार्टीका राष्ट्रिय अध्यक्ष अनिलकुमार झाले भारतीय विदेश मन्त्रालयद्वारा जारी विज्ञप्तिमा स्पष्ट रुपमा मधेशमा जारी आन्दोलनलाई वार्तावाटै समाधान गर्नुपर्नेमा जोड दिदै वर्तमान सरकार उक्त समस्या समाधान गर्न सफल होस भनी कामना गरेको भन्दै विज्ञप्तिको मुलमर्म र सन्देश नै नवुझी सत्ता पक्षका नेताहरु मधेशमा जारी आन्दोलनलाई निस्तेज वनाउन भ्रामक प्रचारवाजीमा उत्रेको आरोप लगाए ।
मधेशी जन अधिकार फोरम गणतान्त्रिकका अध्यक्ष राजकिशोर यादवले छिमेकी राष्ट्रले के के भन्यो भन्नेतिर लाग्नुभन्दा पनि वर्तमान सरकार मधेशमा जारी आन्दोलनको समधानतर्फ वढि केन्द्रित हुनुपर्ने वताए । उनले कसैको विज्ञप्तिलाई गलत ब्याख्या गरेर मख्ख पर्नुको सट्टा मुल समस्याको समाधानमा वढि समय खर्चिन सके मुलुकको हित हुने वताए ।
उनले मधेशको माग पुरा नभएसम्म आन्दोलन नरोकिने स्पष्ट पार्दै वुधबारै साझदेखि विराटनगरमा सुरु हुने गठवन्धनको वृहत वैठकले आन्दोलनको थप कार्यक्रम र आगामी रणनीति वारे ठोस निर्णय लिने जानकारी दिए । मधेशमा सञ्चालित सञ्चारमाध्यमहरुलाई बन्द गर्ने नियतले प्रेस काउन्सिल नेपालले पत्र थमाएर अनावश्यक हस्तक्षेपको शुरुवात गरेको बताए । प्रेस जगतलाई स्वतन्त्रपूर्वक भूमिका निर्वाह गर्ने वातावरणलाई अवरोध नपुर्याउन उनले काउन्सिलको ध्यानाकर्षण गराए ।
पत्रकार सम्मेलनमा राष्ट्रिय मधेश समाजवादी पार्टीका प्रवक्ता केशव झा, नेपाल सद्भावना पार्टीका केन्द्रीय सदस्य सुरेशकुमार सिंहलगायतका नेताहरुको उपस्थिति रहेको थियो । सोही पत्रकार सम्मेलनमा नेपाल पत्रकार महासंघ सप्तरीका कार्यवाहक अध्यक्ष श्रवणकुमार देवले महासंघका सचिव ओमप्रकाश साहलाई बिना कसुर प्रहरी हिरासतमा राखिएको भन्दै नेताहरुको ध्यानाकर्षण गराएका थिए । कार्यक्रम सञ्चालन राष्ट्रिय मधेश समाजवादी पार्टीका जिल्ला अध्यक्ष गजेन्द्र मण्डल ‘अनुराग’ ले गरेका थिए ।

﻿१५ चैत, काठमाडौं । ट्याक्सी चालकहरुले यात्रुहरुलाई एक ठाउँबाट अर्को ठाउँसम्म पुर्‍याउने काम गर्छन् भनेर मात्रै बुझ्नु भयो भने तपाईं गलत साबित हुनुहुन्छ । किनकि प्रहरीको अनुसन्धानबाट ट्याक्सी चालकहरु लागुऔषध प्रयोगकर्ताको सम्पर्क सुत्रसमेत बनेको पत्ता लागेको छ ।
काठमाडौंमा यस्तो काम गर्ने ट्याक्सी चालकको ठूलो गिरोह नै रहेको प्रहरी बताउँछ । सोह्रखुट्टे वृत्तका डिएसपी सोमेन्द्रसिंह राठौर भन्छन्, ‘ठमेलमा ट्याक्सी ड्राइभरको साथ लिएर लागुऔषध बिक्री गर्ने गिरोह ठूलो रहेछ, हामी खोजिरहेका छौं ।’
नेपालको प्रमुख पर्यटकीय क्षेत्र ठमेलमा लागुऔषध खैरो हेरोइन बिक्री गरेको आरोपमा महानगरीय प्रहरी वृत्त सोह्रखुट्टेले चितवनका मुकुन्द श्रेष्ठ र बालाजुका सागर श्रेष्ठलाई पक्राउ गरेको छ । ति दुईका लागि ग्राहक खोजिदिने काम ठमेलमा ट्याक्सी चलाउने ड्राइभरले गर्ने गरेको डिएसपी राठौरको भनाइ छ ।
मुकुन्दको साथबाट १० ग्राम खैरो हेरोइन बरामद पनि भएको छ । डिएसपी राठौरका अनुसार उनीहरुले प्लाष्टिकमा सानो-सानो प्याकेट बनाएर एक प्याकेटको ८ देखि १० हजार रुपैयाँमा बिक्री गरेको अनुसन्धानबाट खुलेको छ ।

﻿२१ फागुन, काठमाडौं । कांग्रेसमा युवा नेता भन्नासाथ सामान्यतया गगन थापाभन्दा अर्को नाम आउँदैन । तर, यसको मतलव यो होइन कि कांग्रेसमा अरु युवा नै छैनन् ।
प्रदीप पौडेल कांग्रेसभित्रका प्रखर युवा नेतामध्येका एक हुन्, जसले पार्टीको भविष्यप्रति कार्यकर्तालाई उत्साही बनाउने क्षमता राख्छन् । १३ औं महाधिवेशनमा केन्द्रीय सदस्य लड्न जोसिएका यी ठिटाले युवा हुनु मात्रै आफ्नो उम्मेदवारीको योग्यता नभएको बताए । ‘हो, म उमेरले युवा हुँ,’ उनले अनलाइनखबरसित भने, ‘तर युवा हुनुलाई नै आफ्नो योग्यता ठान्दिनँ । म आफ्नो वैचारिक दृष्टिकोण र अनुभवलाई योग्यता सम्झिन्छु ।’
प्यानलका नाममा प्रदुषण
कांग्रेसको जारी महाधिवेसनमा नेतृत्वका लागि भइरहेको गुटगत प्रतिस्पर्धा प्रदीपलाई मन परेको छैन । उनी भन्छन्, ‘वास्तवमा कांग्रेसको महाधिवेशन यो रुपमा होस भन्ने हामीले चाहेकै थिएनौं । गुटबन्दीको चरम रुपले महाधिवेशनलाई प्रदुषित बनाएको छ । व्यक्ति प्रधान र नीति-विचार गौण भएको छ । व्यक्ति होइन, नीति-विचार प्रधान हुनुपथ्र्यो ।’
त्यसो त कांग्रेस महाधिवेशन व्यक्तिकेन्दि्रत बन्नु कुनै नौलो विषय होइन । विगतका महाधिवेशनहरुमा पनि यही संस्कृति देखिएको हो । यसपालि त झन् चरम रुप देखिएको छ । यस्तो लाग्छ, कांग्रेस पार्टीभन्दा पनि गुटहरुको महासंघ हो । त्यसैले चिन्तित छन् प्रदीप र प्रदीपहरु ।’वीपी कोइरालाले बनाउनुभएको पार्टी यस्तो थिएन । उहाँले पार्टीका नाममा जून अभियानको सुरुवात गर्नुभएको त्यसलाई आज गुटबन्दीले विकृत बनाएको छ ।’
सिद्धार्थ वनस्थलीदेखि भद्रगोलसम्म
आफूलाई ४६ सालको आन्दोलनको उपज मान्छन् प्रदीप । सिद्दार्थ बनस्थली स्कुलमा कक्षा नौ मा पढ्दै गर्दा प्रदीपलाई राजनीतिको झिल्कोले छोएको थियो । ४६ सालको जनआन्दोलनमा कलिला प्रदीप कांग्रेसको झण्डा बोकेर सडकमा उत्रे । उनी पक्राउ परे र दुई दिन थुनिए । यसरी विजारोपण भएको उनको राजनीतिक करिअरले झण्डै ३ दशकको यात्रा गरिसकेको छ ।
प्रदीपलाई चिन्ने धेरैले अमृत साइन्स क्याम्पसको स्ववियू चुनावलाई सम्झिन्छन् । अस्कल क्याम्पस पराम्परागतरुपमा अनेरास्ववियूको किल्ला हो । त्यहाँ नेविसंघले अस्तित्व रक्षाको लागि संघर्ष गर्नुपर्ने अवस्थामा ५३ सालको स्ववियू चुनावमा प्रदीपले सभापति पदमा जितेर देखाइदिए । जबकि नेविसंघका बाँकी उम्मेदवारहरु ठूलो मतान्तरका साथ पराजित भए । यो सम्भवत प्रदीपको राजनीतिक जीवनको प्रमुख ‘टर्निङ प्वाइन्ट’ थियो ।
६२/६३ को आन्दोलनमा प्रदीपले कांग्रेसका युवाहरुको नेतृत्व गर्दै जुझारु आन्दोलनमा उत्रे । उनलाई पक्राउ गरेर भद्रगोल जेलमा राखियो । ‘२०४६ पछि राजद्रोहको मुद्दा लगाएर भद्रगोल जेल राखिएका धेरै कम व्यक्तिहरु छन्,’ प्रदीप भन्छन्, ‘त्यहाँ १७ दिन बस्दा मेरो शरीरका कुनै पनि अंग सद्दे थिएनन् ।’ उनी सर्वोच्च आदालतको आदेशमा रिहा भएका थिए । त्यसपछि उनले पटक-पटक गरी ११ महिना जेल जीवन बिताएका छन् ।
अस्कलबाट चम्केका प्रदीप
६२/६३ को आन्दोलनपछि आफ्नो राजनीतिक कद बढाउन सफल भएका प्रदीपको नेविसंघमा बलियो प्रभाव स्थापित भइसकेको थियो । उनी संगठनको महामन्त्री र दुई पटक उपाध्यक्ष हुँदै २०६४ सालमा अध्यक्ष बने । नेविसंघका सक्षम नेतृत्वकर्ताको नाम लिनुपर्दा प्रदीपको नाम अग्रपंतिमा आउँछ ।
आफूले नेविसंघको नेतृत्व गर्दा विद्यार्थि आन्दोलनलाई नयाँ उचाईमा पुर्‍याएको बताउँछन् प्रदीप । उनले भने, ‘मेरो पालामा विद्यार्थीको हक-हितका पक्षमा थुप्र्रै कामहरु भएका छन् । सार्वजनिक विद्यालय सुधार अभियान ‘साविसु’ हामीले सञ्चालन गरेका थियौं ।
सरकारले हाल लागू गरिरहेको एक विद्यालय एक पुस्तकालय अभियान पनि विगतमा हामीले उठाएको मुद्दा हो । इ-लाइब्रेरीको चर्चा हामीले सुरु गरेका हौं । जहाँ स्कुल त्यहाँ नेविसंघ भनेर विद्यालयको अवस्था सुधार गर्न सहयोग गर्ने उद्देश्यले विद्यार्थीलाई संगठित गर्ने काम गर्‍यौं । इन्जिनीयरिङ कलेजमा शुल्कवृीिको चलखेल र मेडिकल कलेजमा ब्यापारीकरणको विरुद्ध आन्दोलन गर्‍यौं ।’
अघिल्लो महाधिवेशनमा प्रदीपले पार्टीको केन्द्रीय सदस्यमा उम्मेदवारी दिए तर जीत हासिल गर्न सकेनन् । उनी २९ भोटको कमीले केन्द्रीय सदस्य बन्नबाट वञ्चित भएका थिए । ७१ सालमा सुशील कोइरालाले उनलाई मनोनित केन्द्रीय सदस्य बनाए ।

देश फेरियो, कांग्रेसको नीति फेरिएन
आफूले विगतमा गरेका संघर्ष र योगदानको ब्याजका लागि नभएर भविष्यप्रतिको दृष्टिकोणका आधारमा भोट मागिरहेका छन् प्रदीप । उनले भने, ‘नेपाली कांग्रेसलाई सुस्पष्ट विचारले ओतप्रोत र धारिलो संगठनका रुपमा विस्तार गर्नुछ । म यसैनिम्ति प्रयत्नशील रहनेछु ।’
उनले अगाडि भने, ‘२००१५ सालको देशको अवस्था र अहिलेको राजनीतिक अवस्थामा आकाश-जमीन भिन्नता छ । त्यतिबेलाको समाज र अहिलेको समाजमा चारित्रिक भिन्नता छ । तर, कांग्रेसको नीति भने त्यतिबेला जे थियो अहिले पनि त्यही छ । समायानुकुल नीतिगत फेरबदल गरेर पार्टीलाई आधुनिकीकरण गर्न हामी चुकिरहेका छौं ।’
प्रदीपको विचारमा नेपालमा अब राजनीतिक एजेन्डाहरु बिस्तारै ‘सेटल’ भइरहेका छन् र देश अब आर्थिक सम्वृद्धिको एजेन्डामा प्रवेश गर्न आतुर छ । कांग्रेसको नीति पनि अब देशलाई आर्थिक रुपमा समृद्ध बनाउनतर्फ केन्दि्रत हुनुपर्ने मनसाय उनले व्यक्त गरे ।
‘सामाजिक विभेद र समावेशीकरणका विषयहरु समाधान हुने क्रममा छन् । अबको दायित्व भनेको संविधानको सफल कार्यान्वयन गर्दै मुलुकलाई समृद्धिको दिशामा डोेर्‍याउने हो । संविधानको कार्यान्यन नभएसम्म समृद्धिको सपना पुरा हुन सक्दैन । सम्वृद्धि नभएसम्म संविधानको कार्यान्वयन सफल हुन सक्दैन ।’ उनले भने ।
किन गगन मात्रै ?
कांग्रेसमा गगनबाहेकका युवाहरु किन ओझेलमा छन् त ? यो प्रश्न सोधियो गगनसित सुरुदेखि निकट सम्वन्ध रहेका प्रदीपलाई । उनले जवाफ दिए, ‘हुनसक्छ उहाँमा प्रखरता बढि छ । हुन सक्छ, उहाँको मिडियालाई रेस्पोन्स गर्ने तरिका राम्रो छ । हुन सक्छ उहाँले बढि एक्सपोजर पाउनुभएको छ । फेरि, कांग्रेसमा धेरै प्रतिभावान युवाहरु ‘अन टेस्टेड’ छन् । म पनि पार्टीभित्र अनटेस्टेड छु । त्यसैले पनि उहाँ बढी हाइलाइट हुनुभएको होला ।’
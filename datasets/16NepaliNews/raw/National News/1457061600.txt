
﻿काठमाडौं/ प्रधानमन्त्री केपी ओलीले समुन्नत र समृद्ध राष्ट्र स्थापित गरे मात्रै सहिदहरूप्रति साँचो श्रद्धाञ्जली हुने बताएका छन् । ४३औँ सुखानी स्मृति दिवसका अवसरमा बिहीबार वक्तव्य जारी गर्दै ओलीले संविधान कार्यान्वयनमार्फत आर्थिक–सामाजिक रूपान्तरणलाई तीव्रता दिँदै सम्मुनत र समृद्ध राष्ट्र बनाउनुपर्ने बताएका हुन् ।
झापाको सुखानीमा तत्कालीन पञ्चायतले हत्या गरेका रामनाथ दहाल, नेत्र घिमिरे, वीरेन राजवंशी, नारायण श्रेष्ठ र कृष्ण कुइँकेलको स्मृतिमा एमालेले हरेक वर्ष २१ फागुनलाई सहिद दिवसका रूपमा मनाउँदै आएको छ ।
‘सबै खालका विभेद, असमानता, थिचोमिचो र उत्पीडनको अन्त्य, सबैलाई समान सम्मान, अधिकार तथा सबैलाई बराबरी पहिचान र सुरक्षा, समतामूलक र न्यायपूर्ण समाजको स्थापना तथा स्वाधीन, सबल तथा समृद्ध राष्ट्रनिर्माण सहिदहरूको सपनाको सार हो,’ एमाले अध्यक्षसमेत रहेका ओलीले भनेका छन्, ‘संविधान निर्माणमार्फत हामीले सहिदहरूका आदर्शहरूलाई सफल पार्ने दिशामा ऐतिहासिक सफलता प्राप्त गरेका छौँ । संविधानको प्रभावकारी कार्यान्वयनमार्फत आर्थिक–सामाजिक रूपान्तरणलाई तीव्र रूपले अगाडि बढाउँदै नेपाललाई समृद्ध र समुन्नत राष्ट्रको रूपमा स्थापित गर्न सक्नु नै सहिदहरूप्रति साँचो श्रद्धाञ्जली हुनेछ ।’
सहिदहरूका अविस्मरणीय योगदानलाई स्मरण गर्दै १९ फागुनमा सरकारले झापा आन्दोलनका अग्रजहरूलगायत निरंकुशतन्त्रविरुद्ध न्याय र समानताको आन्दोलनमा जीवन उत्सर्ग गर्नेहरूलाई राज्यका तर्फबाट सहिदको विधिवत् सम्मान प्रदान गर्ने निर्णय गरेको उनले स्मरण गरेका छन् । टिम्बुरबोटे, छिन्ताङ, पिस्करलगायत विभिन्न घटनामा तत्कालीन शासकबाट कायरतापूर्वक हत्या गरिएका सहिदहरूको पहिचान गरी राष्ट्रिय सम्मान प्रदान गर्न विशेष कार्यदलसमेत गठन गरिएको उनले जनाए ।

﻿६ चैत, काठमाडौं । एउटा ‘जुनकिरी’ ट्रक छ, जसले ‘रंगमञ्च’ अर्थात् जीवनका रंगहरु बोकेर हिँड्छ ।
ट्रकको पछाडिको भागलाई फैलाएर ठूलो मञ्च बनाउन सकिन्छ । सामान्यतः दर्शकले नाटक कुनै नाटकघरमै गएर टिकट हेर्छन् । तर, अब नाटक नै दर्शकसम्म पुग्ने भएको छ ।
शुक्रबार मण्डला थियटरले खुला रुपमा ट्रकमा नाटक ‘मनचिन्ते फिरन्ते’ देखायो, अनामनगरमा । सैयौँले नाटक हेरे, कति कार्यक्रम स्थलमै आएर हेरे, कतिले घरका छतबाट ।
मुसालाई पात्र बनाइएको नाटकले कथा भन्छ- मुसा समुदायको जीवनमा संकट आएपछि मुखिया मुसाले अनेक प्रश्न सामना गर्नुपर्छ । अन्ततः मुसाहरु सबै संकट समाधानका लागि कडा परिश्रम गर्न राजी हुन्छन् । एउटा मुसा अनौठो छ, जो अरुले जस्तै काम गर्दैन, ऊ कामसँगै जीवनमा खुसीका रंग चाहिन्छ भन्ने चिन्तनको छ । त्यसैले उसको नाम छ, मनचिन्ते फिरन्ते ।
जीवनका अनेक रंग छन् । कला र साहित्यले जीवनमा रंग भर्न सघाउँछन् भन्ने नाटकको सार रहेको छ । नाटक ‘मनचिन्ते फिरन्ते’ इटालियन लेखक लियो लियोनीले लेखेको विश्व प्रसिद्ध बाल साहित्य ‘फ्रेडेरिक’ नाट्य रुपान्तरण हो । यसलाई नाट्य रुपान्तरण विप्लव प्रतीक र सोमनाथ खनालले गरेका हुन् भने निर्देशन राजन खतिवडाले ।
मञ्चमा आशान्त शर्मा, सिर्जना सुब्बा, विजय बराल, सारदा अधिकारी, शक्ति राई, प्रेमवर्ष खड्का, सन्देश लामिछाने लक्ष्मी बर्देवालगायत छन् ।
नाटकका लागि ५१ लाखको ट्रक जिआईजेडको सिभिल पिसले सहयोग गरेको निर्देशक खतिवडाले बताए । ‘सपना बुनेर हिँड्ने सहरमा लाखौँ छन्, हामी रंगकर्मी लाखौँ सपनाको भारी बोकेर हिँड्ने रंगयात्री हौँ,’ खतिवडाले भने, ‘हामीले यो नाटक काठमाडौं र  यसको सेरोफेरोमा १५ ठाउँमा देखाउने छौँ ।’
               
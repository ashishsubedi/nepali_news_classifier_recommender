
﻿
२१ पुस, काठमाडौं । उपप्रधान एवं परराष्ट्रमन्त्री कमल थापाले देशलाई संकट परेका समयमा निजी क्षेत्रले सरकारलाई सहयोग नगरेको गुनासो गरेका छन् ।
नेपाल चेम्बर अफ कमर्सले मंगलबार गरेको अन्तरक्रियामा उपप्रधानमन्त्री थापाले अप्ठ्यारो परेको समयमा सरकारलाई शिथिल बनाउनो खोजेको बताए । ‘विसं २०४५ सालको नाकाबन्दीमा निजी क्षेत्रबाट सहयोग भए पनि अहिले सरकारलाई उद्योगले सहयोग गरेनन्’ उनले भने, सरकारलाई शिथिल तुल्याउने ढङ्गबाट साँचो बुझाइदिन्छु भने ।’
जनताले भने अप्ठ्यारो परेको अवस्थामा सरकारलाई सहयोग गरेको उनले बताए । सरकारले चीन र भारतसँगको सम्बन्धलाई नयाँ तरिकाले अगाडि बढाएको उल्लेख गर्दै मन्त्री थापाले दुई देशबीचको कूटनीतिक सम्बन्धलाई युगान्त तरिकाले अगाडि बढाएको बताउनुभयो । उनले भने, पारवाहनको अधिकार भारतसँग माग्नु भारतवेष्ठित मानसिकता हो, यो गलत छ, अब चीनसँग पनि पारवहन सन्धि गर्नुपर्छ ।’
उनले सरकारले पूरानो मानसिकतालाई परिवर्तन गरेर चीनसँग पनि पारवहन सन्धि गरेर अगाडि बढ्ने तयारी गरेको स्पष्ट पारे ।
रक्सोल नाका बन्द भएको बाहना देखाएर आपूर्ति समस्या देखाउनु गलत भएको बताउँदै उनले अरुलाई दोष दिएर जिम्मेवारीबाट बाहिर रहनेभन्दा पनि व्यावसायीले आफ्ना कमजोरीलाई सुधार गर्नुपर्नेमा जोड दिएका छन् ।
कार्यक्रममा चेम्बरका अध्यक्ष राजेशकाजी श्रेष्ठले व्यापारिक क्षेत्रमा रहेका समस्यालाई समाधान गर्न सरकारले उचित पहल गर्नुपर्ने बताए । रासस
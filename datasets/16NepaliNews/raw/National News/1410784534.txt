
﻿भाद्र ३०, काठमाण्डौं । एनेकपा माओवादीका केन्द्रीय उपाध्यक्ष पूर्व मन्त्री पोष्ट बहादुर बोगटी दिवाकरको हृदयघातका कारण आज असामयिक निधन भएको छ । उपचारको क्रममा आज विहान नर्भिक अस्पतालमा उहाँको निधन भएको हो । उहाँकको पार्थिव शरीर अन्तिम श्रदाञ्जलीको लागि पार्टीको मुख्यालय पेरिस डाडा, कोटेश्वरमा विहान ८ बजे र काठमाण्डौंको खुल्ला मञ्चमा मध्यान्न ११ बजेदेखि करिव १ बजे सम्म राखिएको थियो । पेरिस डाँडामा उहाँको पार्थिव शरीरमा अध्यक्ष प्रचण्डले पार्टीको झण्डा ओढाउनु भएको थियो । नेता बोगटी एकदम मिजासिलो, सरल, आखँको नानी झै थिए । कही कतै राखे पनि नबिझाउने मिलनसार असल कम्युनिष्ट नेता थिए । उहाँको असामयिक निधनले नेपाली कम्युनिष्ट आन्दोलनलाई र सिङ्गो देशलाई अपुरणीय र अतुलनीय क्षति पुगेको छ । उहाँलाई श्रदाञ्जदी दिन एमाओवादी, नेकपा माओवादी, एमाले, कांग्रेस लगायतका शीर्ष नेताहरुको बाक्लो उपस्थिति थियो । प्रधानमन्त्री सुशिल कोइरालाले आज विहान नै पार्टी मुख्यालय पेरिस डाँडा पुगी उहाँ प्रति भावपूर्ण श्रदाञ्जली अर्पण गर्नु भयो । १ बजे पछि हजारौं नेता, कार्यकर्ता र जनसमुदायको उपस्थितिमा सवयात्रा गरी पशुपति अर्याघाटमा अन्त्येष्टि गरिदैछ । स्वर्गीय बोगटीलाई उहाँका दुई छोरीहरुले दाग बत्ती दिनु भयो । सरकारी सम्मानका साथ नेता बोगटीको अन्त्येष्टि हुदै छ । शसस्त्र प्रहरीले उहाँ प्रति सलामी अर्पण गरेको छ । एमाओवादीले उहाँको सम्मानमा ३ दिन पार्टीको झण्डा आधा झुकाउने भएको छ ।







 

 

 

 

 

 

 



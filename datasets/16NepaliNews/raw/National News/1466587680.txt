
﻿रामकृष्ण अधिकारी/नयाँ पत्रिकाकाठमाडौं, ८ असार
नेकपा (क्रान्तिकारी माओवादी) को राष्ट्रिय भेलामा फौजी कार्यदिशासम्बन्धी प्रस्ताव पेस भएको छ । अध्यक्ष मोहन वैद्यले ‘नेपाली विशेषतामा आधारित सशस्त्र जनविद्रोह’को माध्यममार्फत जनवादी क्रान्तिलाई पूर्णता लिएर जानुपर्ने प्रस्ताव गरेका हुन् ।
वैद्यले प्रतिक्रियावाद तथा दक्षिणपन्थी संशोधनवादको भन्डाफोर गरौँ, नयाँ जनवादी क्रान्तिको तयारीको दिशामा अघि बढौँ’ शीर्षकको १८ पृष्ठ लामो राजनीतिक दस्ताबेजसँगै छुट्टै फौजी कार्यदिशाको अलग सामरिक कार्यदिशाको प्रस्ताव पेस गरेका हुन् ।
जनसत्ता स्थापना गर्ने
वैद्यले नयाँ राज्यको आधार गाउँ हुने भन्दै जनसत्ता बनाउने प्रस्ताव गरेका छन् । विगत युद्धकालमा जस्तै जनसत्ता भेला सकिएलगत्तै निर्माण गर्ने प्रस्तावमा उल्लेख छ ।  ‘हामीले अब तत्कालै जनसत्ता निर्माण गर्दै संगठनलाई गाउँ तहबाटै बलियो बनाउँदै जानुपर्छ,’ दस्ताबेजको व्याख्या गर्ने क्रममा वैद्यले भनेका छन् । उनले पार्टी, सेना र संयुक्त मोर्चालाई सशक्त बनाउने प्रस्ताव पनि गरेका छन् ।
सेना र संयुक्त मोर्चा बनाउने
नयाँ कार्यदिशाअनुरूप पार्टीलाई फौजी रूपमा बलियो बनाएर लैजान पार्टी, सेना र संयुक्त मोर्चा निर्माण गर्ने प्रस्ताव गरिएको छ । नेपाली विशेषतामा आधारित सशस्त्र जनविद्रोहको कार्यदिशालाई अवलम्बन गर्दै कार्यदिशा समृद्ध पार्ने योजनामा जाँदा पार्टी, सेना र संयुक्त मोर्चालाई तीन जादुगरी हतियारका रूपमा प्रयोग गरेर जानुपर्ने वैद्यको नाइ छ ।
केन्द्रीय सदस्य पूर्णकालीन
भेलाको बन्दसत्रअगाडि बसेको केन्द्रीय समिति बैठकले पार्टी केन्द्रीय सदस्यलाई अनिवार्य पूर्णकालीन बनाउने निर्णय गरेको छ । निर्णयलाई प्रस्तावका रूपमा बन्दसत्रभित्र ल्याइनसके पनि बन्दसत्रबाट पारित गराउने योजना क्रान्तिकारी माओवादीको छ । पार्टी काममा भन्दा नेताहरू अन्यत्र अल्झिँदा पार्टी संगठन कमजोर हुन पुगेको कारण देखाउँदै पार्टी नेताहरूलाई फिल्डमा परिचालन गर्न यस्तो निर्णय गरिएको एक केन्द्रीय नेताले बताए ।
संगठन ब्युरो भंग गर्ने
केन्द्रीय समिति बैठकले पार्टीको संगठन विभागलाई खारेज गर्ने निर्णय गरेको छ । संगठन ब्युरोमा माओवादी केन्द्रमा गएका नेता बादल प्रमुख थिए । वैद्यसँग अहिले विभागमा रहेका १२ जना नेता छन् । त्यसलाई खारेज गरेर कार्यालय टिम बनाउने निर्णय केन्द्रीय समितिले गरेको छ ।
माओवादी केन्द्रसँगको एकता खारेज गर्ने
वैद्यले माओवादी केन्द्रसँगको एकतालाई खारेज गर्ने प्रस्ताव पनि भेलामा प्रस्तुत गरेका छन् । विप्लवसँगको एकता सस्तो प्रचारबाजी भएको र माओवादी केन्द्रसँग वैचारिक रूपमा संघर्ष गरी विजयी भएको भन्दै वैद्यले तत्काल कुनै पार्टी वा समूहसँग एकता नहुने बताएका छन् ।
‘प्रचण्ड माओवादीसँगको एकताको प्रक्रियालाई खारेज गरेका छौँ, उनीहरूसँग छलफल गरेरै हामीले गल्ती गर्‍यौँ, त्यो कमजोरी स्वीकार गरेर आएका छौँ,’ वैद्यले बन्दसत्रमा व्यक्त गरेको भनाइ उद्धृत गर्दै एक केन्द्रीय नेताले नयाँ पत्रिकासँग भने ।
‘दक्षिणपन्थी हावाहुरी, ज्वाराभाटाविरुद्ध हामीले लडेकै हौँ, हामीले उनीहरूलाई सुधार्न सकिन्छ कि भनेर पहल गर्‍यौँ, तर सकिएन । उल्टै उनीहरू क्रान्तिकारी धारलाई सिध्याउन लागिपरे, तर हामी क्रान्तिकारी धारलाई जोगाएर आउन सफल भयौँ, यो हाम्रो विचारको विजय हो,’ वैद्यले भने । विप्लव पक्षले पार्टी एकताको हल्ला मात्र चलाएको भन्दै उनले उनीहरूसँग पनि एकता नहुने बताए ।
कुन पार्टी कस्ता ? माओवादी केन्द्र दक्षिणपन्थी, नयाँ शक्ति बुर्जुवा
माओवादी केन्द्र दक्षिणपन्थी नवसंशोधनवादी भएको र पार्टीबाट विभाजित भएर गएको बादल समूह पनि त्यसैको पुच्छर बन्न पुगेको आरोप वैद्यको छ ।
त्यस्तै, बाबुराम भट्टराईको नयाँ शक्तिले मालेमावादी कित्ताबाट आफूलाई अलग गराएको वैद्यको दस्ताबेजमा उल्लेख छ । ‘एकाथरी नेताहरू लोकतान्त्रिक गणतन्त्रमा आधारित वर्तमान संविधानलाई युगान्तकारी परिवर्तन भनेर कार्यान्वयनमा लागिरहेका छन् भने अर्काथरी कथित नयाँ शक्तिको खोलमा नांगै देखिने गरी कित्ता फेरेर लागिसकेका छन्,’ वैद्यको दस्ताबेजमा उल्लेख छ ।
वैद्यले संघीय गठबन्धनका नाममा मधेसी मोर्चाले उठाउँदै आएका सम्पूर्ण मागमा आफ्नो पार्टी सहमत हुन नसक्ने भन्दै ती शक्ति पनि लोकतान्त्रिक संविधानकै रक्षाका लागि संर्घषमा रहेको उल्लेख गरेका छन् । अन्य पार्टीहरूलाई वैद्यले यथास्थितिवादी, दक्षिणपन्थी पार्टीका रूपमा चित्रण गरेका छन् ।
भेलामा अध्यक्ष वैद्यले राजनीतिक प्रतिवेदन तथा रामसिंह श्रीषले सांगठनिक प्रतिवेदन पेस गरेका थिए । दुवै दस्ताबेजमाथि छलफल गर्न प्रतिनिधिलाई १० समूहमा विभाजन गरिएको छ ।
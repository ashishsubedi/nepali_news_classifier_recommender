
﻿काठमाडौँ, प्रधानमन्त्री केपी ओलीको मन्त्रिमण्डलमा उपप्रधानमन्त्रीको संख्या विगतको तुलनामा दोब्बर पनि नाघ्ने भएको छ । सत्तामा सहभागी पार्टीहरुमा तिव्र आन्तरिक विवादका कारण महत्वपूर्ण मन्त्रालयको भागबण्डा अझै मिलेको छैन ।सत्तारुढ दलहरुको चाहनालाई सम्बोधन गर्दा उपप्रधानमन्त्रीको संख्या पाँच पुग्न सक्ने अनुमान गर्न थालिएको छ ।

प्रधानमन्त्री ओलीले सोमबार गठित नौ सदस्यीय मन्त्रिमण्डलमा दुई उपप्रधानमन्त्री रहिसकेका छन् ।सोमबार गठित मन्त्रिपरिषद्मा राष्ट्रिय प्रजातन्त्र पार्टी (नेपाल)का अध्यक्ष कमल थापा र मधेसी जनाधिकार फोरम (लोकतान्त्रिक) का अध्यक्ष विजयकुमार गच्छदार गरी दुई उपप्रधानमन्त्री नियुक्त भइसकेका छन् ।  सुशील कोइराला मन्त्रिपरिषद्मा जम्मा दुई जना उपप्रधानमन्त्री थिए ।

ओली नेतृत्वको मन्त्रिमण्डलमा अब एमाले र एमाओवादीबाट दुई उपप्रधानमन्त्री थपिने पक्का छ ।साथमा नेकपा मालेका महासचिव सिपी मैनालीले पनि उपप्रधानमन्त्रीसहित सरकारमा आउने इच्छा देखाएपछि ओली मन्त्रिमण्डलमा पाँच जना उपप्रधानमन्त्री हुने सम्भावना बढेको हो ।र्यविभाजनका लागि सोमबार बिहानै ओलीनिवास बालकोट पुगेका एमाओवादी अध्यक्ष प्रचण्डले आफ्नो पार्टीभित्रको विवाद मिलाउन सकेनन् । 

उनले कोषाध्यक्ष हरिबोल गजुरेललाई कृषि विकास मन्त्रीको रुपमा सपथ गराए ।उपप्रधानमन्त्रीसहित् गृहलगायतका महत्वपूर्ण मन्त्रालय भागबण्डा मिलाउन नसक्दा अध्यक्ष प्रचण्डले आफ्नो पूर्वनिर्धारित चीन भ्रमणलाई रद्द गरेर उपाध्यक्ष नारायणकाजी श्रेष्ठलाई चीन पठाउने भएका छन् ।त्यसो त सत्तासमिकरणमा सत्तारुढ दलहरुबीच नै भाग मिल्न सकेको छैन । 

राष्ट्रपति, उपराष्ट्रपति, सभामुख र उपसभामुखको भागबण्डा अझै सकिएको छैन । कांग्रेस सत्ता गठबन्धनमा नरहेपछि राष्ट्रपतिमा एमाओवादीले दावी गरेको छ ।तर प्रधानमन्त्री ओलीले उपाध्यक्ष विद्या भण्डारीलाई राष्ट्रपतिको उम्मेदवार बनाउन चाहेका कारण भागबण्डा झन जटिल बनेको हो ।
त्यसो त, एमाले स्रोतका अनुसार एमालेबाट उपाध्यक्ष विद्यादेवी भण्डारी, भीमबहादुर रावल वा उपमहासचिव विष्णु पौडेलमध्ये एक जना उपप्रधानमन्त्रीसहित मन्त्रिमण्डलमा सहभागी हुने सम्भावना पनि छ । 

एमालेले महत्वपूर्णमध्ये अर्थ र रक्षा मन्त्रालय लिनेछ भने गृहमा एमाओवादीको दाबी छ ।पहिलो चरणको मन्त्रिमण्डल विस्तारमै रावल र पौडेलले पनि शपथ लिने चर्चा चले पनि अन्य दलसँगको शक्ति सन्तुलन नमिल्दा निर्णय हुन नसकेको हो । गृह मन्त्रालय एमालेको भागमा नपरेपछि रावल मन्त्रिमण्डल बाहिरै रहने सम्भावना बढेको एमाले स्रोत दावी गर्छ ।

एमाओवादी स्थायी समितिका सदस्य वर्षमान पुनले अन्य दलसँगको छलफल बाँकी रहेकाले आफ्नो पार्टीबाट आज सबै मन्त्रीहरुको नाम पठाउन नसकिएको स्पष्ट पारे ।एमाओवादीका प्रवक्ता दीनानाथ शर्माले उपप्रधानमन्त्रीसहित गृहमा महासचिव कृष्णबहादुर महरा वा टोपबहादुर रायमाझीमध्येबाट पठाउन परामर्श भइरहेको बताए ।


﻿राजविराज, २० असार । राज्य पक्षले आन्दोलनरत पक्षको माग सम्वोधन गर्न वेवास्ता गर्दैआएका कारण सप्तरी जिल्लामा अनिश्चितकालिन रिले अनसनले निरन्तरता पाएको छ ।
सङ्घीय गठबन्धनको आह्वानमा जिल्ला स्थित विभिन्न दलहरु सम्मिलित मधेशी मोर्चा सप्तरीले राजविराज स्थित सहीद दशन चौकमा रिले अनसनलाई निरन्तरता दिएका हुन् । मोर्चाको तेस्रो दिनको रिले अनसनमा नेपाल सदभावना पार्टी निकटको मधेश रक्षावाहिनीका प्रमुख विनोद कुमार यादव, नेपाल सदभावना पार्टीका केन्द्रीय महासचिव बालबोध झा, राष्ट्रिय मधेश समाजवादी पार्टीका जिल्ला सचिव तेजनारायण यादव, मधेशी जन अधिकार फोरम गणतान्त्रिकका वरिष्ठ नेता हरेराम यादव, संघीय समाजवादी फोरम नेपालका जिल्ला सदस्य रामकृष्ण मुखिया, युवा नेता युगल यादव र तराई मधेश सदभावना पार्टीका प्रतिनीधि सुशील कुमार रहेका छन् । अनसशनमा बस्न लागेका आन्दोलनकारीहरुलाई संघीय समाजवादी फोरम नेपालका राजनीतिक समिति सदस्य शैलेन्द्र प्रसाद साहले अबीर र माला लगाएर स्वागत गरेका छन् । 
दोस्रो दिनको रिले अनसनमा राष्ट्रिय मधेश समाजवादी पार्टीका जिल्ला उपाध्यक्ष सतिश कुमार सिंह, मधेशी जन अधिकार फोरम गणतान्त्रिक जिल्ला उपाध्यक्ष जुगेश्वर मण्डल, सद्भावना पार्टीका कार्यसमिति सदस्य भोगेन्द्र मण्डल, तराई मधेश सदभावना पार्टीका जिल्ला सदस्य मो. सलिम, संघीय समाजवादी फोरम नेपालका क्षेत्रीय अध्यक्ष प्रशुराम यादव र नेपाल सद्भावना पार्टीका क्षेत्रीय अध्यक्ष जगत पैकरा सहभागी भएका थिए ।
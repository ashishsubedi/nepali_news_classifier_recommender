
﻿
३ फागुन, काठमाडौं । चौधरी ग्रुपले आर्यघाट-भष्मेश्वरघाट क्षेत्र जिर्णोद्धार परियोजना कार्यान्वयनमा ल्याएको छ । चौधरी ग्रुपअन्तर्गत सामाजिक सेवामा सक्रिय चौधरी फाउण्डेसन र पशुपति क्षेत्र विकास कोषबीच यस क्षेत्रको सुधारका लागि एक सम्झौतामा हस्ताक्षरपछि यो परियोजना कार्यान्वयनमा आएको हो ।
सोमबार पशुपति आर्यघाटमा नेपाल सरकारका पूर्व मुख्य सचिव लिलामणी पौड्याल र पशुपति क्षेत्र विकास कोषका सदस्य सचिव डा. गोविन्द टण्डनले यस परियोजनाको शुभारम्भ गरे । उनीहरुले उक्त क्षेत्रको सुधारका लागि पहल लिएकोमा चौधरी ग्रुपलाई धन्यवाद दिए ।
सो अवसरमा चौधरी ग्रुपका अध्यक्ष विनोद चौधरी समेत उपस्थित भएका थिए । चौधरी ग्रुपले विगत लामो समयदेखि आर्यघाट क्षेत्रको सुधारका लागि योगदान पुर्‍याउने चाहना राख्दै आएको थियो ।

उक्त परियोजनाअनुसार चौधरी ग्रुपले आर्यघाट, भष्मेश्वरघाट, भष्मेश्वरघाट पाटी, वत्सलेश्वरी पाटी, मंगलागौरी मन्दिर लगायत यस परिसरमा रहेका अन्य मठ मन्दिरहरुको मर्मत सम्भार एवं जिर्णोद्धार गर्नेछ । उक्त परियोजनाका बारेमा आम नागरिकलाई जानकारी दिन परियोजना कार्यान्वयन क्षेत्रमा यसको मास्टर प्लान राखिएको छ ।
जसमा यस क्षेत्रका सम्पदाहरुको वर्तमान अवस्था र परियोजना कार्यान्वयनपछि हुने परिवर्तनका बारेमा विस्तृत जानकारी दिइएको छ । चौधरी ग्रुपले यस परियोजनाका बारेमा सरोकारवाला र आम नागरिकहरुबाट समेत सुझावको अपेक्षा राखेको छ ।
‘आर्यघाट क्षेत्रको सुधारमा योगदान पुर्‍याउने मेरो लामो समयदेखिको सपना अहिले पुरा हुन लागेको महसुस भएको छ’ चौधरी ग्रुपका अध्यक्ष विनोद चौधरीले भने- ‘यसका लागि म पशुपति क्षेत्र विकास कोषलाई बिशेष धन्यवाद दिन्छु ।’ यस क्षेत्रको सुधारका लागि तयार गरिएको योजना पुरातत्व विभागबाट स्विकृत भई कार्यान्वयनमा आएको हो ।
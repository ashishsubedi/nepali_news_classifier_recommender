
﻿
१४ मंसिर, काठमाडौं । भौतिक पूर्वाधार तथा यातायातमन्त्री रमेश लेखकले दश दिनभित्र यातायात व्यवस्था कार्यालयका थप कार्यालय खोलिसक्न निर्देशन दिएका छन् ।
मन्त्री लेखक यातायात व्यवस्था विभागका प्रमुखलाई लिएर एकान्तकुनास्थित यातायात कार्यालय पुगेका छन् । मन्त्री पुग्दा लाइनमा बसेका सर्वसाधारणले ‘भ्रष्ट कर्मचारी चाहिँदैन’ भन्दै नाराबाजी गरेका छन् ।
मन्त्री लेखकले भने घन्टौ लाइनमा बसेकाले जनताले आक्रोस व्यक्त गरेको प्रतिक्रिया दिएका छन् । ‘अब म ११ औं दिन पुन: आउँछु, त्यतिखेर थप कार्यालय खोलिसकिएको हुनुपर्छ’ निर्देशन दिँदै यातायात मन्त्री लेखकले भने, ‘अनलाइनबाट फर्म भर्ने व्यवस्था मिलाउनुहोस् ।’
तर, महानिर्देशक चन्द्रमान श्रेष्ठले सर्वर कमजोर भएका कारण समस्या भएको बताए । मन्त्रीले कड्कदै भने ‘त्यो तपाईंको समस्या हो, जसरी भएपनि समाधान गर्नुहोस् ।’
यातायात व्यवस्था विभागमा लाइसेन्सको फर्म भर्नेको संख्या दैनिक पाँच हजारको भीड लाग्ने गरेको छ । करिब दुई महिना बन्द रहेको लाइसेन्सको फर्म केही दिनअघिबाट मात्र पुन सुचारु गरिएको हो ।
लाइसेन्स विभाग प्रमुख तेज नारायण यादवले दैनिक पाँच हजार भन्दा धेरै सेवाग्रही आउने गरेपनि आठसय भन्दा धेरै फर्म बुझ्न नसकिने बताए ।
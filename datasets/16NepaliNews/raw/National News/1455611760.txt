
﻿४ फागुन, काठमाडौं । तपाई सिंहदरबारभित्र अर्थ, परराष्ट्र, गृह, उर्जा, कृषि लगायतमा सरकारी हाकिमहरुलाई भेट्न जाँदै हुनुहुन्छ भने त्यहाँ एउटै प्रकृतिको जवाफ आउँछ- ‘उहाँहरु बीजी हुनुहुन्छ, प्रधानमन्त्रीको भारत भ्रमणको तयारी भइरहेको छ, पछि भेटघाट गर्नुहोला ।’
प्रधानमन्त्री केपी शर्मा ओली शुक्रबार भारत भ्रमणमा जाँदैछन् । भ्रमणको तयारीका लागि अब तीन दिनमात्रै समय छ । आखिर भारत भ्रमणबारे के-के तयारी भइरहेको छ त ? यसबारे न अर्थमन्त्रालयका अधिकारीले केही बताउन सक्छन्, न त परराष्ट्रका हाकिमले । सबैको एकै प्रकारको जवाफ आउँछ, ‘हामीलाई केही थाहा छैन हजुर, यो त राजनीतिक लेभलबाटै हुने कुरा हो ।’
अर्थ मन्त्रालयका एक अधिकारीले मंगलबार अनलाइनखबरसँग भने-‘हामीलाई केही पनि थाहा छैन, राजनीतिक लेभलमा केही तयारी भइरहेको होला, अहिलेसम्म यो भ्रमणलाई आपसी सदभाव बढाउने भ्रमणका रुपमा मात्रै हेरिएको छ, पछि सरप्राइज्ड दिने गरी केही आयो भने बेग्लै कुरा ।’
अर्थ मन्त्रालयमा वैदेशिक सहायता हेर्ने अधिकारी हुन् या भूकम्प पुनर्निर्माण प्राधिकरणका हाकिम, कोही पनि प्रधानमन्त्रीको भारत भ्रमणको एजेण्डाबारे सूचना बाहिर ल्याउन चाहँदैनन् ।
प्रधानमन्त्रीको भारत भ्रमणको तयारीस्वरुप केही समय पहिले अर्थमन्त्री विष्णु पौडेल दिल्ली पुगेर फर्किएका छन् । उनले समग्रमा भारत र नेपालवीच नाकाबन्दीका बेलाको अपि्रय स्थितिलाई बिर्सेर भविश्यकतर्फ अघि बढ्ने बताएका छन् । र, यो भ्रमण सम्बन्ध सुधारमा केन्दि्रत हुने बताएका छन् ।
योबाहेक सरकारले भ्रमणका एजेण्डमाथि के-कस्तो गृहकार्य गरिरहेको छ भन्ने सूचना बाहिर आएको छैन ।
बालुवाटारमा दुई उपप्रधानमन्त्रीको ‘डिनर’
भारत भ्रमणको तयारी अन्तरगत नै सोमबार साँझ बालुवाटारमा प्रधानमन्त्री केपी शर्मा ओलीले उपप्रधानमन्त्रीद्वय कमल थापा र भीम रावललाई ‘डिनर’ सहितको छलफलमा बोलाएका थिए ।
बालुवाटारको छलफलपछि परराष्ट्रमन्त्री थापा र रक्षामन्त्री रावल आ-आफ्नो मन्त्रालयअन्तरगत भ्रमणको तयारीमा जुटेका छन् ।
यसैबीच मंगलबार ‘रक्षा मन्त्रालय’ बाट नेपाली सेनाका अधिकारी राष्ट्रिय पुनर्निर्माण प्राधिकरणको कार्यालयमा पुगेका थिए । रक्षाको टोली त्यतिबेला प्राधिकरणमा पुगेको हो, जतिबेला भारतबाट भूकम्पका बेला घोषित सहयोगका लागि ‘सेक्टर’ छुट्याउने काम पुनर्निर्माण प्राधिकरणले सम्पन्न गरेको छ ।
स्रोतका अनुसार भारतले दिने सहयोगको ‘सेक्टर’ छुट्याउने काम प्राधिकरणले सम्पन्न गरेर प्रधानमन्त्री कार्यालयलाई बुझाइसकेको छ ।
भारतले घोषणा गरेको सहयोगमध्ये ऋणवापत प्राप्त हुने रकमको परिचालन नेपाल सरकारले आफैं गर्ने र अनुदानको हकमा रकम खर्च गरिने क्षेत्र निर्धारण गरी भारतलाई सरकारले जानकारी गराउने प्राधिकरणका अधिकारीले बताएका छन् ।
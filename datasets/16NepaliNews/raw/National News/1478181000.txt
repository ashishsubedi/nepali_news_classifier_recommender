
﻿१८ कात्तिक, काठमाडौं । भारतीय राष्ट्रपति प्रवण मुखर्जीको सुरक्षाका नाममा अनावश्यक सास्ती झेल्नु परेको भन्दै सर्वसाधारणले हेलो सरकारमा गुनासो गरेका छन् ।
बुधबारदेखि करिब ९० प्रतिशत गुनासो मुखर्जीको भ्रमणसँग सम्वन्धित रहेको हेलो सरकार इकाइका उपसचिव प्रद्युम्न उपाध्यायले जानकारी दिए ।
अधिकाशंले एक वर्षअघि लगाएको नाकाबन्दी बिर्सिएर मुखर्जीलाई किन यतिधेरै सम्मान दिएको भन्दै प्रश्न गरेका छन् । यस्तै राष्ट्र निर्माता पृथ्वीनारायण शाहको जन्मजयन्ती नमनाउने तर मुखर्जी आउँदा किन सार्वजनिक विदा दिएको भन्दै हेलो सरकारसँग प्रश्न गरेका छन् ।
हेलो सरकारमा आएका गुनासोबारे जानकारी गराउँदै उपसचिव उपाध्यायले भने, ‘देशको हालत यस्तो छ, एक दिन बन्द हुँदा करोडौँ घाटा हुन्छ, देश नै बन्द गर्ने ? उपत्यकामा मात्र दिए हुँदैनथ्यो जस्ता गुनासा आएका छन् ।’
उनले अघि भने ‘गत वर्ष भारतले लगाएको नाकाबन्दीलाई स्मरण गराउँदै धेरै प्रश्नहरु आएका छन् । हामीले यसरी आएको गुनासो प्रधानमन्त्रीको सचिवालयलाई जानकारी गराएका छौँ ।’
उपसचिव उपाध्यायले यस्ता विषयमा आएका गुनासो प्रधानमन्त्रीलाई जानकारी गराउन बाहेक अरु केही गर्न नसकिने समेत बताए । ‘कसैलाई कार्यान्वयनको निर्देशन दिएर समाधान हुने वा गर्न सक्ने गुनासो छैन, उनले भने, आएका गुनासा रेकर्ड गरेर प्रधानमन्त्रीलाई सुनाएका छौँ । हामीले गर्न सक्ने त्यतिमात्र हो ।’
यस्तै ट्वीटरमा हेलो सरकारलाई मेन्सन गर्दै धेरैले  # (भारतका राष्ट्रपतिलाई स्वागत छैन) भन्ने हृयासट्याग चलाएका छन् ।

﻿काठमाडौँ, १ जेठ । नेकपा (एमाले) निकट विद्यार्थी सङ्गठन अनेरास्ववियुले शैक्षिक प्रमाणपत्रका आधारमा ऋण उपलब्ध गराउन सरकारबाट घोषित कार्यक्रम लागू गर्न माग गर्दै आज राजधानीमा म्याराथुन दौडको आयोजना गरेको छ ।
सरकारले व्यवस्थापिका–संसदमा प्रस्तुत गरेको नीति तथा कार्यक्रममा शैक्षिक प्रमाणपत्रका आधारमा ऋण उपलब्ध गराउने उल्लेख छ । अनेरास्ववियुको ५२ औँ स्थापना दिवसको अवसरमा आयोजित म्याराथुन दौड अध्यक्ष नविना लामाको नेतृत्वमा भृकुटीमण्डपबाट सुरु भई भद्रकाली, सुन्धरा, नयाँ सडक हुँदै वसन्तपुरसम्म पुगेको थियो । दौडमा करिब ५ सय जना  सहभागी थिए । विसं. २०२२ जेठ १ गते अनेरास्ववियुको स्थापना भएको थियो ।
संगठनको स्थापना दिवसका साथै आइतबारदेखि बस्ने पहिलोे पूर्ण केन्द्रीय कमिटीको बैठकको प्रचार गर्ने उद्देश्यले पनि दौडको आयोजना गरिएको हो । दौडको समापनमा वसन्तपुर र आसपास क्षेत्रमा सफाइ गरिएको थियो । प्राचीन सम्पदास्थल संरक्षणका लागि सन्देश प्रवाह गर्न उक्त क्षेत्रमा सफा गरी फोहर व्यवस्थापन समेत गरिएको थियो ।
संगठनका सचिव आरसी लामिछानेले विद्यार्थीको शैक्षिक प्रमाणपत्रबाट ऋण प्राप्त गर्ने व्यवस्था विद्यार्थी आन्दोलनको ठूलो उपलब्धि भएको बताउँदै कार्यान्वयनमा आउनुपर्ने बताए ।रासस
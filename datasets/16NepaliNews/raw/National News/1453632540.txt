
﻿
१० माघ, काठमाडौं । राष्ट्रिय मानवअधिकार आयोगले सरकारमाथि मधेस आन्दोलन सम्बोधन गर्न गम्भिर र संवेदनशील नभएको आरोप लगाएको छ ।
मधेसवादी दलका माग सम्बोधनका लागि भन्दै संविधान संशोधन गरेको भोलिपल्ट आयोगले राज्य संवेदनशील नदेखिएको बताएको हो । रंगेली घटनाबारे छानविन गर्न माग गर्दै मधेसी मोर्चाले बुझाएको ज्ञापन पत्र बुझ्दै आयोगका अध्यक्ष अनुपराज शर्माले भने-दुःखका साथ भन्नुपर्छ, राज्य संवेदनशील देखिएन ।’
आन्दोलनका क्रममा छातिमा, ढाडमा कि टाउकोमा गोली लागेको भजिएको भन्दै उनले गोली हान्नु अन्तिम अस्त्र हुनु पर्ने बताए । उनले भने-यदि आन्दोलन हिंसाक भयो त्यो बेला पनि घुँडामुनी हान्नुपर्छ ।’
मधेसी मोर्चाको आन्दोलन आफ्नो अस्तिव र पहिचानका लागि भन्दै उनले उनले आन्दोलन हिंसात्मक हुन नहुने बताए । न्यूनमत मानवअधिकार बाहालीतर्फ राज्य र आन्दोलनकारी दुबै सजग हुनुपर्ने शर्माले बताए ।
आयोगका अध्यक्ष शर्माले रंगेली घटनाको आयोगले निष्पक्ष छानविन गर्नेमा ढुक्क हुन मोर्चाका नेताहरुसँग आग्रह गरे ।
मोर्चाका नेताहरुले रंगेली घटनाबाट सरकार आफैं साम्प्रदायिक दंगा भड्काउन चाहन्छ भन्ने देखिएको बताएका छन् । तमलोपाका उपाध्यक्ष हृदयेश त्रिपाठीले प्रहरीको संरक्षणमा सत्तारुढ दलको भातृ संगठनका कार्यकर्ताले नै साम्प्रदायिक दंगा भड्काउन खोजेको बताए ।
माघ ७ गते मोरङको रंगेलीमा प्रमुख सत्तारुढ नेकपा एमालेको युवा संघले गरेको सभा विथाल्न पुगेका मधेसी मोर्चाका कार्यकर्ता र प्रहरीबीच झडप भएको थियो । झडपका क्रममा प्रहरीले चलाएको गोली लागेेर तीन जनाको मृत्यु भएको छ भने थुप्रै प्रदर्शनकारी घाइते भएका छन् ।
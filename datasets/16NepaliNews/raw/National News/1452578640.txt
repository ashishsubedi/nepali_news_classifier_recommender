
﻿
रविन्द्र घिमिरे
२८ पुस, काठमाडौं । संघीय नेपालमा राजधानी काठमाडौंको प्रशासनिक ढाँचा कस्तो बनाउने भन्ने विषयमा अहिलेसम्म ठोस गृहकार्य भएको छैन । यद्यपी, उपत्यका भित्रका स्थानीय निकायहरु शहरलाई मेट्रो सिटीका रुपमा परिणत गर्न अग्रसर भएका छन् ।
काठमाडौंलाई एकीकृतरुपमा विकास गर्न लाग्ने कुल खर्चको ३५ प्रतिशत भार ब्यहोर्न काठमाडौं महानगरपालिका तयार भएको छ । यसमा ललितपुर उपमहानगरपालिकाको १८ प्रतिशत, भक्तपुर नगरपालिकाको ५ प्रतिशत तथा कीर्तिपुर र मध्यपुर थिमी नगरपालिकाको ४/४ प्रतिशत लगानी गर्न प्रस्ताव गरिएको छ । काठमाडौं महानगरपालिकाले तयार गरेको प्रस्तावमा अन्य १७ नगरपालिकाले २/२ प्रतिशत लगानी गर्नुपर्ने उल्लेख छ । र, सबै उपमहानगर र नगरपालिहरु यसमा सहमत छन् ।
स्रोतको सम्भाव्यताका आधारमा एकीकृत विकासका लागि लगानी प्रस्ताव गरिएको महानगरपालिकाका कार्यकारी प्रमुख रुद्रसिंह तामाङले बताए । ‘खर्च प्रणालीको प्रस्तावित मोडलमा विकासका काम अघि बढाउनसके काठमाडौं उपत्यकाको समानुपातिक र सुन्तुलित विकास हुनेछ’ कार्यकारी प्रमुख तामाङले अनलाइनखबरसँग भने ।
काठमाडौं महानगर अत्यन्त अव्यवस्थित भएकाले वस्ती विकास हुँदै गरेका क्षेत्रलाई व्यवस्थित बनाउन सबै स्थानीय निकायको सहकार्य आवश्यक रहेको धारणा राख्छन्, काठमाडौंका स्थानीय विकास अधिकारी तिर्थराज भट्टराई ।
सहकार्यका क्षेत्रः यातायातदेखि फोहोर व्यवस्थापनसम्म
उपत्यका भित्रका स्थानीय निकायले कुन-कुन क्षेत्रमा कसरी सहकार्य गर्ने भन्ने अवधारणा पनि तयार गरिएको छ ।

काठमाडौं उपत्यकाको बदनामीको कारकतत्व बनेको फोहोरको व्यवस्थापनमा पनि सहकार्य गर्न सकिने आधारहरु पहिल्याइएको छ । यसैगरी काठमाडौंमा हरियाली क्षेत्र विकास, प्रदुषण तथा ढल नियन्त्रणका लागि नयाँ प्रयासहरु थाल्न सबै नगरहरु सहमत भएका छन्

काठमाडौं महानगरपालिकाले साझा यातायात, ट्रलिबस, विद्युतीय बस लगायतको प्रर्वद्धन गरी ‘मास ट्रान्सर्पोटेसन’ को विकास गर्नुपर्ने अवधारणालाई अघि सारेको छ । यसबाट मोटरसाइकल, कार र माइक्रोवसको अत्यधिक दबदवा कम गर्न सकिने महानगरको विश्वास छ ।
यस्तै सव-वे, साइकल लेन, केवल कार, मोनो र मेट्रो रेलको विकासका लागि पनि २२ वटै नगरहरुले सहकार्य गर्ने छन् ।
उपत्यकाको भद्रगोल निर्माण पद्धतिलाई तोड्न काठमाडौं महानगरपालिकाले अन्य नगरहरुसँग सहकार्य गरी भवन निर्माण मापदण्डमा पनि एकरुपता ल्याउने योजना बनाएको छ । यसका लागि विद्युतीय नक्सा पास पद्धति सबै नगरमा पुर्‍याउने, पूर्वाधार संहिता बनाएर लागू गर्ने लगायतका अवधारणा अघि बढाइएको छ । साझा महत्वको ठूला विकासका काममा पनि सहकार्यको लागि नगरहरुले प्रतिवद्धता सार्वजनिक गरेका छन् ।
काठमाडौं उपत्यकाको बदनामीको कारकतत्व बनेको फोहोरको व्यवस्थापनमा पनि सहकार्य गर्न सकिने आधारहरु पहिल्याइएको छ । यसैगरी काठमाडौंमा हरियाली क्षेत्र विकास, प्रदुषण तथा ढल नियन्त्रणका लागि नयाँ प्रयासहरु थाल्न सबै नगरहरु सहमत भएका छन् ।
उपत्यका भित्रका पार्कलाई संरक्षण र स्तरोन्नती गरी सञ्चालन गर्ने अवधारणा पनि अघि आएको छ । यसबाट काठमाडौंको एकीकृत वातावरणीय विकास हुने अपेक्षा गरिएको छ ।
राजश्व परिचालन
काठमाडौंभित्र अझै पनि सबै करदाता कर प्रणालीमा आवद्ध भएका छैनन् । सबैलाई कर प्रणालीभित्र ल्याउन नगरहरुबीच सहकार्यको प्रस्ताव गरिएको छ । यसका लागि साझा संयन्त्र विकास गर्ने र उठेको राजश्वको साझेदारी तथा बाँडफाँडमा पनि सहकार्य गर्ने काठमाडौं महानगरको प्रस्ताव छ ।
सूचना प्रविधिको साझा प्रयोग
आधुनिक सूचना प्रणालीको प्रयोग गरेर विद्युतीय शासन प्रणालीलाई अघि बढाउने अवधारणामा पनि उपत्यकाका सबै नगरहरु सहमत छन् ।
काठमाडौं महानगरले विकास गर्न लागेको सूचना प्रविधिमा आधारित आधुनिक प्रशासनिक तथा राजश्व प्रणाली (मार्स) को प्रयोग साझा रुपमा गर्न प्रस्ताव गरिएको छ । यसैगरी महानगरसँग रहेको मेट्रो एफएम, हाम्रो काठमाडौं टिभी कार्यक्रम र पत्रिका तथा अनलाइनलाई सबै नगरले साझा रुपमा प्रयोग गनुपर्ने प्रस्तावमा उल्लेख छ ।
पर्यटन प्रवर्द्धनको सूत्र
काठमाडौंका ठूलो सम्भावना बोकेको पर्यटन क्षेत्रको प्रर्वद्धनका लागि स्थानीय निकायको सहकार्य अपरिहार्य देखिएको छ । त्यसैअनुरुप पुरातात्विक, सांस्कृतिक तथा ऐतिहासिक सम्पदाहरुको संरक्षण गरेर पर्यटन प्रवर्द्धन गर्न घोषणापत्रले मार्ग खोलेको छ ।
भूकम्पबाट क्षति पुगेका सम्पदाको पूनर्निर्माणका लागि सम्बद्ध निकायसँग समन्वय गरेर साझा रुपमा प्रयास थाल्न सकिने निस्कर्ष निकालिएको छ । सम्पदा पदमार्ग (हेरिटज वाक-वे) विकास गर्ने, त्यसमा यातायातका साधनहरुको विवेकशील नियमन गर्ने, काठमाडौंका सबै नगर क्षेत्रका महत्वपूर्ण सम्पदाहरुमा पुग्ने गरी प्याकेज टुरको विकास गर्ने, पर्यटनको राष्ट्रिय तथा अन्तर्राष्ट्रिय रुपमा प्रचार गर्ने प्रस्ताव पनि राखिएको छ ।
स्थानीय क्षेत्रमा नगर पर्यटन, पर्यापर्यटन (इको टुरिजम), साँस्कृतिक तथा धार्मिक पर्यटनको संस्थागत विकास गर्ने, विश्वसम्पदा सूचीमा रहेका क्षेत्रलाई जोड्ने गरी वातावरणमैत्री बस सेवा सञ्चालन गर्ने लगायतका अवधारणा महाहनगरले अघि सारेको छ ।
विपद् व्यवस्थापन यसरी
काठमाडौं उपत्यका प्राकृतिक तथा मानवीय विपद्का आधारमा उच्च जोखिमयुक्त स्थान हो । त्यसैलाई मध्यनजर गरेर काठमाडौंमा विपद व्यवस्थापनमा स्थानीय निकायबीच सहकार्य आवश्यक भएको निस्कर्षमा सबै नगरहरुपालिका पुगेका छन् ।
उपत्यकाभिका सबै नगरपालिकासँग दमकलसमेत नभएकाले उपलब्धको दमकलहरुलाई क्षेत्रगत रुपमा सेवाकेन्द्र स्थापना गरेर सञ्चालन गर्ने प्रस्ताव महानगरले गरेको छ ।
उपत्यकाको विषयगत एकीकृत गरुयोजना तयार गर्ने, पूर्वाधारको विकास र सुधारका लागि एकीकृत कार्ययोजना बनाएर कार्यक्रम सञ्चालन गर्ने, शहरी ‘रिजेनेरेसन’ याजना बनाउने लगायतका अवधारणा छन् ।
यस्तै विपद् व्यवस्थापनका लागि उपत्यकाभित्र क्षेत्रगत स्थानहरु तयार गर्ने, विपद् व्यवस्थापनको तालिम, उपकरण र अन्य साधनको एकीकृत व्यवस्थापन गर्ने र यसका लागि प्रविधिको प्रयोग र समुदायको क्षमता विकासमा जोड दिने गरी संयुक्त प्रयास गर्न सबै सहमत भएका छन् ।
संयुक्त समिति बनाइने
काठमाडौंको एकीकृत विकासका लागि भएका अध्ययनका आधारमा तीनवटै जिल्ला विकास समिति, काठमाडौं महानगरपालिका र सवै नगरहरुको सहभागितामा संयुक्त समिति गठन गर्ने र त्यसमार्फत योजना निर्धारण तथा स्रोत व्यवस्थापन गरेर काम गर्न सबै सहमत भएका छन् ।
अब उपत्यका भित्रका समान प्रकृतिका कार्यलाई एकीकृत रुपमा सञ्चालन तथा व्यवस्थापन गर्न नीतिगत निर्णय, कार्यप्रणाली, कार्यविधि र कार्य तहमा एकरुपता कायम गरिने छ ।

﻿
६ फागुन, काठमाडौं । शाखा अधिकृत वा सो सरहको पहिलो चरणको लिखित परीक्षामा ४ हजार २ सय ६६ जना पास भएका छन् । उनीहरु सबै शाखा अधिकृतको दोस्रो पत्रको परीक्षामा सहभागी हुन पाउनेछन् ।
पहिलो पत्रमा कम्तिमा ४० प्रतिशत अंक ल्याएकाहरु दोस्रो चरणका लागि छनोट भएका हुन् । दोस्रो पत्रको परीक्षा आउँदो चैत १८ गते तोकिएको छ । तेस्रो चरणको परीक्षा चैत १९ गते र ऐच्छिक विषयको परीक्षा चैत २० गते हुनेछ ।
सबैभन्दा धेरै नम्बर ल्याएका उम्मेदवारहरुमध्येबाट लोकसेवा आयोगले पदपूर्तिका लागि छनोट गर्छ ।
यसअघिका परीक्षामा पहिलो पत्रमा ५० प्रतिशत अंक ल्याएमात्रै दोस्रो चरणको परीक्षामा सहभागी हुन पाइन्थ्यो भने ४० प्रतिशत अंक जोडिन्थ्यो । तर यसपटक पहिलो पत्रमा ४० प्रतिशत अंक ल्याउनेहरु पास भएका छन् भने दोस्रो चरणको परीक्षामा शतप्रतिशत अंक जोडिन्छ ।
लोकसेवा आयोगले यसपालि ५५१ जना शाखा अधिकृतका लागि विज्ञापन खोलेको छ । खुलातर्फ ३१०, महिलातर्फ ७९, आदिवासी जनजाति तर्फ ६४, मधेसी ५५, दलित २२, अपांग १५ र पिछडिएको क्षेत्रतर्फ ६ जना माग गरिएको छ ।
(शाखा अधिकृत वा सो सरहको पहिलो चरणको परीक्षाको परीक्षाफल हेर्न यहाँ क्लिक गर्नुहोस्)
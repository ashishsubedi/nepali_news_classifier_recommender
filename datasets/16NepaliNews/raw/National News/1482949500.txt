
﻿
१३ पुस, काठमाडौं । खानेपानी तथा सरसफाइ राज्यमन्त्री दिपक खड्काको सम्पत्ति विवरण सार्वजनिक भएको छ । उनीसहित पछिल्लो पटक राज्यमन्त्री भएका ३ जनाको सम्पत्ति विवरण प्रधानमन्त्री तथा मन्त्रिपरिषद् कार्यालयले सार्वजनिक गरेको हो ।
जसमा राज्यमन्त्री खड्का अर्वपति देखिएका छन् । उनले बुझाएको सम्पत्ति विवरण अनुसार बुढानिलकण्ठमा तीन घर र पाले बस्नका लागि पनि त्यतिनै घर छन् । साथै संखुवासभाको चैनपुरमा एक घर छ ।
उनको बुढानिलकण्ठ र चन्द्रगिरीमा गरी २१ रोपनी बढी जमिन छ । संखुवासभामा ६५ रोपनी छ । जसमध्ये मनकामनामा ४० रोपनी, दिदिङमा ११ र चैनपुरमा ५ रोपनी छ ।
उनीसँग ८० लाख नगद, ६५ तोला सुन, ४०० तोला चाँदी र १३ क्यारेट हिरा रहेको देखिएको छ । यो पैत्रिक, दाइजोमा आएको, किनेकोदेखि बकसम्म रहको राज्यमन्त्री खड्काले बताएका छन् ।
साथै विभिन्न कम्पनीमा गरेर १२ करोड बढीको शेयर रहेको खड्काको सम्पत्ति विवरणमा उल्लेख छ । उनले आफ्नो ५६ लाख ऋण रहेकेा बताएका छन् । साथै टिम लोन भने १० करोड देखाएका छन् । उनीसँग दुई गाडी छन् ।
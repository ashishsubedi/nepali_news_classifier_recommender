
﻿नयाँ पत्रिकाकाठमाडौं, २२ पुस
अवैध कल बाइपासको धन्दामा दुई वर्षअघि पक्राउ परी धरौटीमा छुटेका एक बंगलादेशी मूलका नेपाली नागरिक सोही कान्डमा फेरि पक्राउ परेका छन् । अवैध कल बाइपासको धन्दा गरेको आरोपमा जावेद खानसहित उनका साथीहरूलाई केन्द्रीय अनुसन्धान ब्युरो (सिआइबी)ले पक्राउ गरेको हो ।
ताहाचलस्थित भूषण श्रेष्ठ तथा सामाखुसी टाउनप्लानिङस्थित किरण दर्शनको घरमा फ्ल्याट भाडामा लिएर कल बाइपासको काम गर्दै आएका खानसहित उनका तीन सहयोगीलाई सिआइबीले २७ मंसिरमा पक्राउ गरी अनुसन्धान गर्दै आएको छ ।
सिन्धुपाल्चोकका दिवाकर नकर्मी, नवीन कायस्थ र जयराम गौतमलाई समेत प्रहरीले पक्राउ गरेको छ । उनीहरूमध्ये नकर्मी खानको व्यावसायिक साझेदार, कायस्थ कल बाइपास हुने ठाउँको जिम्मेवारी लिने व्यक्ति र गौतम सिमकार्ड मिलाउने व्यक्ति भएको प्रहरीले जानकारी दिएको छ ।अन्तर्राष्ट्रिय गिरोहसँग सम्पर्क
प्रहरीले उनीहरूको साथबाट भिओआइपी प्रविधिमा प्रयोग हुने सामान, नेपाल टेलिकमका तीन सय ९३ र एनसेलका ४४ सिमकार्ड बरामद गरेको छ । खानले ताहाचल र सामाखुसीमा कर्मचारी राखेर कल बाइपास गर्दै आएका थिए । खानको संलग्नता अन्तर्राष्ट्रिय गिरोहसँग रहेको सिआइबीले जनाएको छ । उनले नेपाली नागरिकतासमेत लिएको पाइएकाले त्यसमा पनि प्रहरीले अनुसन्धान अघि बढाएको छ ।हुन्डी र मनी ट्रान्सफरमार्फत कारोबार
भिओआइपीका उपकरण वैध रूपमा ल्याउन नपाउने भएकाले उनीहरूले अनलाइनमार्फत खरिद गरी कार्गाेमार्फत नेपाल ल्याएका थिए । विभिन्न व्यक्तिको नागरिकता, लाइसेन्स तथा पासपोर्ट प्रयोग गरी उनीहरूले सिमकार्ड निकालेका थिए । पैसा लेनदेन पनि प्रत्यक्ष नभई हुन्डी र मनी ट्रान्सफरमार्फत गर्दै आएको सिआइबीका एसपी दिवेश लोहनीले जानकारी दिए ।जावेद दुई वर्षदेखि फरार
प्रमुख अभियुक्त जावेद दुई वर्षअघि पक्राउ परेकोमा एक लाख धरौटीमा छुटेका थिए । २ साउन ०७० मा सिआइबीले उनलाई ग्रान्डी अपार्टमेन्टमा कल बाइपास चलाएको आरोपमा उपकरणसहित पक्राउ गरेको थियो । सो मुद्दामा फैसला गर्दै अदालतले उनलाई दुई वर्ष कैद र एक लाख रुपैयाँ जरिवानाको फैसला सुनाइसकेको छ ।अन्य अभियोगमा पनि फरार
जावेद भिओआइपीका अन्य मुद्दामा पनि फरार अभियुक्त हुन् । ६ असार ०७१ मा उनका सहयोगीलाई प्रहरीले बसुन्धाराबाट पक्राउ गरेको थियो । हेटौँडामा सुरज जोशीलगायतका व्यक्तिसँग मिलेर पनि उनले कल बाइपास गरेकोमा त्यसमा पनि उनी फरार थिए ।चार वर्षदेखि सिआइबीको अप्रेसन
विगत चार वर्षदेखि सिआइबीले अप्रेसन भ्वाइस फक्स विशेष अप्रेसन चलाउँदै आएको छ । जसअन्तर्गत हालसम्म ८९ वटा कल बाइपास अखडामा छापा मारी सिआइबीले एक सय पाँच नेपाली र ३६ जना विदेशी गरी एक सय ४१ जनालाई पक्राउ गरेको छ । जसमा १३ अर्ब ४५ करोड ५७ लाख ८२ हजार दुई सय २६ रुपैयाँ बिगो दाबी गरी मुद्दा चलाइएको छ । प्रहरीको निरन्तर अप्रेसनपछि कल बाइपासमा धेरै कमी आएको छ ।बंगलादेशी नागरिकको संलग्नता बढी
नेपालमा बंगलादेशी नागरिकहरूले कल बाइपासको प्रविधि भित्र्याएको प्रहरी अधिकारीहरूको भनाइ छ । पक्राउ पर्ने विदेशीमा सबैभन्दा धेरै बंगलादेशी नै छन् । चिनियाँ नागरिक पनि पटक–पटक पक्राउ परेका छन् ।
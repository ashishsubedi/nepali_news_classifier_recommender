
﻿
१२ माघ, काठमाडौं । ग्यास उद्योगहरुमा भर्नकै लागि समस्या हुने गरी रित्तो सिलिन्डरको अभाव नरहेको पाइएको छ ।
उद्योगहरुको अनुगमनमा गएको आपूर्ति सचिव विष्णुप्रसाद लम्साल नेतृत्वको सरकारी अनुगमन टोलीले उद्योगमा खाली सिलिन्डर प्रशस्तै भेटाएको छ ।
टोलीले खाली सिलिन्डरको अभाव भनेर हल्ला मात्रै चलाइएको निश्कर्ष निकालेको हो । धादिङका ग्यास उद्योगमा रित्तो सिलिन्डर नभएर ग्यास भर्न नपाएको खबर सार्वजनिक भएपछि आपूर्ति सचिव लम्साल मंगलबार आफैँ अनुगमनमा पुगेका थिए ।
टोलीले धादिङका सबै ग्यास उद्योगको अनुगमन गरेको थियो । तर, कुनै पनि उद्योगमा खाली सिलिन्डरको अभाव नदेखिएको टोलीमा सहभागी वाणिज्य विभागका निर्देशक तथा ग्यास कन्ट्रोल रुमका संयोजक हरिनारायण बेल्वासले बताए ।
उद्योगहरुले उपभोक्ताको घरमा सिलिन्डर थुपि्रँदा आएका ग्यास पनि भर्न नसकिएको भन्दै प्रचारवाजी गरेका थिए ।
‘उपभोक्तालाई खाली सिलिन्डर ल्याउ भने जहाँ बोलाएपनि भएका सबै लिएर आइपुग्ने अवस्था छ । कसरी रित्तो सिलिन्डरको अभाव हुन्छ ?’ बेल्वासले प्रतिप्रश्न गरे ।
ग्यास नभएर लाखौं सिलिन्डर खाली भएको अवस्थामा उद्योगीले कालोबजारी गर्ने नियतले खाली सिलिन्डरको अभावको हल्ला चलाएको हुन सक्ने अनुमगन टोलीको निश्कर्ष छ ।
अनुगमनमा बाणिज्य मन्त्रालयका सचिव लम्सालसहित सहसचिव दीपक सुवेदी, ग्यास उद्योग महासंघका अध्यक्ष शिवप्रसाद घिमिरे लगायत पनि सहभागी थिए ।
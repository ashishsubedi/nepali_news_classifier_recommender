
﻿१८ पुस, वीरगञ्ज । एमालेसमर्थित युवा संघले मन्त्रालयको संख्या बढाउनुको साटो तराई मधेसमा आर्थिक विकासको प्याकेज ल्याउन ओली सरकारको ध्यानाकर्षण गराएको छ ।
मधेस सम्वाद अभियानका क्रममा ११ जिल्लाको कार्यक्रमपछि शनिबार वीरगञ्जको घण्टाघरमा पुगेका युवा संघका अध्यक्ष राजीव पहारीले अनलाइनखबरसँग भने-‘सरकारले मन्त्रीको संख्या बढाउनभन्दा तराईमा आर्थिक विकासको प्याकेज ल्याउनुपर्छ ।’
अध्यक्ष पहारीले तराई मधेसका जायज मागहरु सरकारले पूरा गर्नुपर्ने बताए । बाराको परवानीपुर र घण्टाघरको कार्यक्रमपछि उनले अनलाइनखबरसँग भने- ‘जायज मागहरुको सम्बोधन गरिनुपर्छ ।’
युवा संघले तराई मधेशका जिल्लाहरुमा जागरण अभियान चलाइरहेको र हालसम्म ११ जिल्लामा सफलतापूर्वक कार्यक्रम सम्पन्न भएको पहारीले बताए । ‘हामी मधेस आन्दोलनको केन्द्र दाबी गरिएको मितेरी पुलसम्म पुगेका छौं,’ उनले भने- ‘यो हाम्रो ठूलो उपलब्धि हो ।’
युवा संघ अध्यक्ष पहारीले राष्ट्र विखण्डनको नारा दिने मधेसकेन्द्रित दलका नेताहरुलाई गिरफ्तार गरेर राज्य द्रोहको मुद्दा चलाउन गृहमन्त्रालयको ध्यानाकर्षण समेत गराए ।
सरकारी कर्मचारीलाई कारवाही गर्न माग
युवा संघ अध्यक्ष पहारीले मधेसका ८० प्रतिशत सरकारी कर्मचारीहरुले कार्यालयमा काम नगरी तलब खाइरहेको आरोप लगाए । ‘८० प्रतिशत सरकारी कर्मचारीहरु कार्यालयमा काम नगर्ने र आन्दोलनमा लागेर तलबमात्रै खाने काम गरिरहेको पाइयो, उनले अनलाइनखबरसँग भने- ‘त्यस्ता कर्मचारीलाई कारबाही गरिनुपर्छ भन्ने हाम्रो माग छ ।’
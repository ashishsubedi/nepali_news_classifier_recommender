
﻿नयाँ पत्रिकाकाठमाडौं, १६ माघ
अमेरिकी अदालतबाट डाटा मगाइयो
ललितपुरकी एक महिलालाई अपरिचित व्यक्तिले फेसबुकमा बारम्बार धम्की दिइरहे । कहिले बच्चा त कहिले गाडीको फोटो फेसबुक च्याटमा पठाउँदै एक दिन बच्चाको अपहरण गर्ने धम्की आयो । फेसबुकको धम्कीले ती महिला बच्चालाई स्कुल पठाउनसमेत डराइन् ।
चिनियाँ नाममा फेसबुक खोलेर धम्की
चिनियाँ नाममा फेसबुक खोलेर उनलाई त्यसरी धम्क्याइएको थियो । उनले प्रहरीमा उजुरी दिइन् । नक्कली अकाउन्ट खोल्नेलाई पहिचान गर्न फेसबुक कम्पनीले नै सहयोग गर्छ । तर, नेपाल प्रहरीले लेखेको इमेललाई फेसबुकले वास्ता गर्दर्ैन । महानगरीय अपराध महाशाखाले अमेरिकी अदालतबाट आदेश गराएर डाटा मगाई उक्त घटनाको अनुसन्धान गरेर अभियुक्तलाई पक्राउ गरेको हो । प्रहरीले व्यक्तिगत सम्बन्धका आधारमा अमेरिकाको मेजेस्ट्रेटबाट आदेश गराई डाटा लिएको हो । सोही आधारमा अनुसन्धान गरी महाशाखाले मंगलबार ललितपुरका विप्लव जोशीलाई पक्राउ गरेको छ ।
प्रतिशोध लिन नक्कली फेसबुक 
फेसबुकको सहयोगबाट मात्र नक्कली फेसबुक अकाउन्ट चलाउनेको पत्ता लाग्ने भएकाले अमेरिकी अदालतबाट आदेश गराएर अनुसन्धान गरिएको महानगरीय अपराध महाशाखाका प्रहरी निरीक्षक पशुपति रायले बताए । ‘उनीहरूले दिएको डाटाका आधारमा हामीले जोशीलाई पक्राउ गरेका हौँ,’ रायले भने, ‘प्रतिशोध लिन नक्कली फेसबुक बनाएर त्यसरी धम्क्याएका रहेछन् ।’ गत वर्ष पनि प्रहरीले यसैगरी अमेरिकाको मेजेस्ट्रेटबाट आदेश गराएर अनुसन्धान गरेको थियो ।
अदालतलाई फेसबुकले मान्यता दिँदैन 
फेसबुकले अदालतको आदेशमा मात्र डाटाहरू उपलब्ध गराउने गरेको छ । तर, नेपालको अदालतलाई भने उसले मान्यता दिँदैन । उनीहरूले अपराध अनुसन्धानमा नसघाउँदा आफूहरूलाई समस्या हुने गरेको केन्द्रीय अनुसन्धान ब्युरो (सिआइबी)का डिएसपी नरेश मल्ल बताउँछन् ।
अश्लील भिडियो हटाउने प्रयास असफल
दुई वर्षअघि गौँडाकोटका स्कुले विद्यार्थीको अश्लील भिडियो युट्युबमा भाइरल भयो । नेपाल प्रहरीले भिडियो हटाउने पटक–पटक प्रयास गरे पनि सफल भएन । नेपाल प्रहरीको इमेललाई उनीहरूले मान्यता नै दिएन । सरकारले नै सामाजिक सञ्जालका कार्यालय नेपालमै खोल्न दबाब दिनुपर्ने नत्र अनुसन्धानमा समस्या हुने प्रहरी अधिकारीहरू बताउँछन् । पछिल्लो समय सामाजिक सञ्जालसम्बन्धी उजुरीहरू बढ्दै गएको छ । केही नक्कली फेसबुक अकाउन्टलाई नेपाल प्रहरीको आग्रहलाई मानेर फेसबुकले बन्द गराउने गरेको छ । तर, अनुसन्धानका लागि डाटा भने दिँदैन ।

﻿७ फागुन, काठमाडौं । उपप्रधानमन्त्री तथा उर्जामन्त्री टोपबहादुर रायमाझीले सेना परिचालन गरेरै भएपनि जलबिद्युत परियोजना निर्माण कार्य नरोकिने बताएका छन् ।
रिपोर्टर्स क्लबमा शुक्रबार आयोजित कार्यक्रममा उर्जामन्त्री रायमाझीले जलबिद्युत आयोजना निर्माणमा कसैले अवरोध गर्न नपाउने र गरेमा सार्वजनिक अपराध अन्तर्गत मुद्दा चलाइने बताए । त्यति गर्दापनि नभए सेना परिचालन गरिने मन्त्री रायमाझीको भनाई छ ।
मन्त्री रायमाझीले आउँदो वर्ष उर्जाको क्षेत्रमा उथलपुथलको वर्ष हुने भन्दै एक वर्षभित्र २५० देखि ३०० मेघावाट सौर्य उर्जा उत्पादन गर्ने र त्यती नै परिमाणमा भारतबाट विजुली आयात गरेर जनताले महसुस गर्ने गरी आधारभुत रुपमा लोडसेडिङ्ग अन्त्य गर्ने दावी गरे ।
मन्त्री रायमाझीले भने, ‘प्रधानमन्त्री केपी शर्मा ओलीले भारत भ्रमणको क्रममा शनिवारबाट ८० मेघावाट विद्युत आयातको उद्घाटन गर्नुहुन्छ । त्यसपछि एकदेखि दुई घण्टा लोडसेडिङ घट्ने र यो वर्ष अहिलेको भन्दा लोडसेडिङ्ग बढ्न दिदैनौ ।’
मन्त्री रायमाझीले विद्युत विकासकालागि जेनेरेसन, ट्रान्समिसन र ईन्जिनियरिङ्ग सरकारी कम्पनी निर्माण गर्ने योजना सुनाउँदै अब जेनेरेसन कम्पनीमार्फत जलासययुक्त आयोजनहरुकेा निर्माण र अध्ययन अघि बढाउने र त्यसकोलागि ईपीसीएफ, बीटी, बुट, जी टु जी, कम्पनी, प्राधिकरण वा विकास कुनै एक मोडलबाट उत्पादन गने बताए ।
उनले थपे,’ १ सय बढी आयोजना सञ्चालनमा छन । अब सबैको काम एक्सनमा जान्छ । अझै तिब्रताका साथ अघि बढाउन सहजीकरण गर्छौ ।’
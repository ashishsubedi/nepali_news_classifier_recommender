
﻿२१ चैत, काठमाडौं । उपराष्ट्रपति नन्दबहादुर पुनले संविधान कार्यान्वयनका लागि संसद भित्र र बाहिर रहेका सबै राजनीतिक दलहरु एकमत हुनुपर्ने बताएका छन् । संविधान कार्यन्वयन र यस क्रममा देखिएका असन्तुष्टिहरु समाधानका लागि एक ठाउँमा उभिन उनले सबै राजनीतिक दलहरुलाई आग्रह पनि गरे ।
नेपाली मूर्तिकारहरुको समूहद्वारा आयोजित मूर्तिकार भुवन थापाको मूर्तिहरुको प्रदर्शनी ‘सेल्फ रिलाईजेशन’ कार्यक्रमलाई आइतबार राजधानीमा उदघाटनपछि सम्बोधन गर्दै उपराष्ट्रपति पुनले असन्तुष्टिहरुलाई नयाँ संविधानअनुसार र संवादको माध्यमबाट संबोधन गर्दै जानुपर्ने धारणा राखे ।
‘लोकतान्त्रिक विधि र प्रक्रियाबाट बनेको यो संविधानले सबै नेपालीको भावना समेट्ने प्रयास गरेको छ । संविधान कार्यन्वयनको प्रक्रियामा केहीं असन्तुष्टिहरु पनि सुनिने गरेका छन्,’ उनले भने, ‘नेपालको स्वतन्त्रता, सार्वभौमसत्ता, भौगलिक अखण्डतामा कुनै पनि आँच नआउने गरी उठेका असन्तुष्टिहरुलाई संबोधन गर्दै जानुपर्दछ ।’
राष्ट्र र संविधानबारे कहीं कतैबाट धारणा आउँदा पक्ष-विपक्षमा बाँडिनुभन्दा राष्ट्रिय एकता प्रदर्शन गर्न उनले सबैको ध्यानाकर्षण गराए ।
उनले भने, ‘हामी सबै सार्वभौमिकताको पक्षमा उभिनुपर्दछ । अहिलेको समय भनेको हिमाल, पहाड, तराई-मधेस, पूर्वमेचीदेखि पश्चिम महाकालीसम्म बसोबास गर्ने सबै जातजाति, भाषाभाषि र धर्मसंस्कृतिका जनताबीचको बलियो राष्ट्रिय एकताको हो । यसतर्फ ध्यान दिन म सबैको ध्यानाकर्षण गराउँदछु ।’
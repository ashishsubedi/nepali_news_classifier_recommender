
﻿८ माघ, नवलपरासी । नवलपरासीको इलाका प्रहरी कार्यालय सुनवलमा नेपालमै पहिलोपटक बालबालिका सेल अर्थात बालबालिका सहायता कक्षा स्थापना गरिएको छ । सहायता कक्षको नेतृत्व असईले गर्नेछन् ।
नेपालकै पहिलो बालमैत्री  नगरपालिका भएको सुनवल नगरपालिकामा बालबालिकाहरुले आफूमाथि भएको हिंसा तथा अन्यायका घटनाहरु आफै आएर उजुरी गर्न सकुन् भनेर बाल सहायता कक्ष स्थापना गरिएको इलाका प्रहरी कार्यालय सुनवलका प्रहरी निरीक्षक योगेन्द्र तिमिल्सिनाले बताए ।
जिल्ला प्रहरी कार्यालयमा महिला सेल हुने गरे पनि इलाका प्रहरी कार्यालयमा बालबालिका सेल राखिएको नेपालमै यो नै एक मात्र हो ।
सुनवल बालमैत्री नगरपालिका भएपछि यहाँ बालश्रमको अन्त्य, बाल हिंसा, लगायतका बालबालिकामाथि हुने दुर्व्यहारको अन्त्यसमेत भएको छ ।
बालबालिका सेल अर्थात बालसहायता कक्षा स्थापना गरिएपछि यहाँ अहिलेसम्म बालबालिकाहरुले कुनै उजुरी दिन भने नआएको इलाका प्रहरी कार्यालय सुनवलका प्रहरी निरीक्षक योगेन्द्र तिमिल्सनाले बताए ।
बालबालिकाहरु आफै आएर उजुरी गर्न सकुन् भन्ने ध्येयले स्थापना गरिएको यस सेलमा बालबालिका आफै आएर कुरा गर्न सकुन् भनेर प्रहरीले विद्यालय विद्यालयमा गएर जानकारी गराउने तयारी समेत गरेको छ । जसका लागि प्रहरीले विना पोशाकमा विद्यालयमै गएर बालबालिकालाई प्रशिक्षण समेत चलाउने तयारी गरेको छ ।
सुनवल नगरपालिकाका कार्यकारी अधिकृत माधव ढुंगानाले बालमैत्री नगरपालिका भित्र बालबालिकासम्बन्धि हिंसा घटेको पाइएमा बालबालिका आफैले उजुरी गर्न सकुन् भनेर नगरपालिकाको विशेष आग्रहमा बालबालिका सेल खोलिएको बताए ।
– रामकुमार श्रेष्ठबाट
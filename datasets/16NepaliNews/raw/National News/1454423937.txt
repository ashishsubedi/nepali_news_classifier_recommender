
﻿राजविराज, १९ माघ । नेपाली काँग्रेसको राजविराज नगर अधिवेशन विथोल्ने तयारीका क्रममा सप्तरी प्रहरीले एक दर्जन भन्दा बढी नेता तथा कार्यकर्तालाई मङ्गलवार पक्राउ गरेको छ ।
राजविराज स्थित केशो अनिरुद्धवती माध्यमिक विद्यालयमा जारी काँग्रेसको निर्वाचनलाई बिथोल्ने तयारी गर्ने क्रममा दिउँसो प्रहरीले उनीहरुलाई विद्यालय अगाडिबाट पक्राउ गरेको हो । पक्राउ पर्नेहरुमा मधेशी मोर्चा सप्तरीका संयोजक कपिलदेव यादव, सदभावना पार्टीका केन्द्रीय सदस्य दिनेश यादव, संघीय समाजवादी फोरम नेपाका जिल्ला अध्यक्ष दिनेश कुमार यादव, विद्यार्थी मञ्चका केन्द्रीय अध्यक्ष किशोर कुमार यादव, संघीय समाजवादी फोरम नेपालका जिल्ला सचिव उमेश यादव, सदस्य केदार यादव, सुरेन्द्र यादव, तराई मधेश लोकतान्त्रिक पार्टीका जिल्ला कोषाध्यक्ष बीरेन्द्र साह, नेकपा माओवादीका जिल्ला संयोजक जयप्रकाश यादव, युवा विद्यार्थी मोर्चा सप्तरीका सल्लाहकार शम्भु यादव, युवा फोरमका विशाल यादव, सञ्जय यादवलगात रहेका छन् । पक्राउ परेका उनीहरुलाई जिल्ला प्रहरी कार्यालय राजविराजमा राखिएको छ ।
यता नेपाली काँग्रेसको नगर निर्वाचन भने शान्तिपूर्ण रुपमा भईरहेको छ । सोमवार मोर्चाका नेता तथा कार्यकर्ताहरुले निर्वाचन प्रक्रियामा अवरोध पुर्याएपछि स्थगन भएको थियो । सोमवार मोर्चाका नेता तथा कार्यकर्ताहरुले निर्वाचन प्रक्रियामा अवरोध पुर्याएपछि स्थगन भएको थियो । यद्यपी मङ्गलवार (आज) विहान १० बजेदेखि मतदान प्रक्रिया भने शान्तिपूर्ण वातावरणमा सञ्चालन भईरहेको छ । अधिवेशन स्थल क्षेत्र तथा आसपासको क्षेत्रमा समेत व्यापक संख्यामा सुरक्षाकर्मीहरु तैनाथ गरिएको छ । 
काँग्रेसको नगर सभापति पदकालागि प्रभातकुमार ललन र शम्भुलाल देव प्रतिष्पर्धामा उत्रेका छन् । सचिवमा दिपक चौधरी र शत्रुध्न प्रसाद साह तथा कोषाध्यक्षमा बिमल श्रेष्ठ र मेराज अन्सारी प्रतिष्पर्धामा उत्रेका छन् ।
यसअघि सप्तरीको विभिन्न गाविसहरुमा आयोजित काँग्रेसको गाउँ अधिवेशनलाई मोर्चाका नेता तथा कार्यकर्ताहरुले बिथोलेका छन् । यद्यपी कतिपय स्थानहरुमा भने निजी घरमा गाउँ समितिको अधिवेशन सम्पन्न भएको छ ।
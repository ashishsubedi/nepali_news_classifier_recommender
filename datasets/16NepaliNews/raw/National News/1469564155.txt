
﻿राजविराज, ११ साउन । सप्तरी जिल्लाको बाढी प्रभावित क्षेत्रमा प्रहरीले खाद्यान्न वितरण कार्य थालेको छ ।
बढी प्रभावित रहेका बस्तीहरुलाई लक्षित गरी जिल्ला प्रहरी कार्यालय सप्तरीले मुरही, चिउरा र नुन वितरण कार्य थालेको हो । प्रहरी मङ्गलवार तिलाठी गाविसको विभिन्न वडामा राहत वितरण गरिएको प्रहरी निरीक्षक सन्तोष श्रेष्ठले जानकारी दिए । प्रहरी टोलीले अति प्रभावित अन्य वस्तीहरुमा समेत राहत वितरण कार्यलाई निरन्तरता दिने उनले बताए ।
खडक, खाँडो, महुली, चापिन, सुन्दरी, भलुवाही लगायतका खोलाहरुमा आएको बाढीको पानी बस्तीमा पस्दा घरहरु डुबानमा परी सर्वसाधारण जनताको जनजीवन कष्टकर बन्न पुगेको हो । पहाडी जिल्लाहरुमा भएको वर्षाले गर्दा नदीहरुमा बाढी आएर ठाउँठाउँमा बाँध तथा स्परहरु भत्काएर बाढीको पानी बस्तीमा पस्दा जिल्लाको करिब तीन हजार पाँच सय भन्दा बढी घर डुबानमा परेको थियो ।
बाढीले गर्दा सकरपुरा, दिघवा, लौनिया, रम्पुरामल्हनियाँ, देउरी भरुवा, गोबरगाढा, झल्ही, फर्सैठ, बिसहरिया, तिलाठी, हनुमाननगर, कोइलाडी मधेपुरा, डेढ दर्जन भन्दा बढी गाविसको बस्तीहरुमा पानी पसेको थियो । नदीहरुमा पानीको मात्रा घट्नुका साथै वर्षा समेत पातलिदै गएकोले जनजीवन विस्तारै सहज बन्दै गएको छ ।
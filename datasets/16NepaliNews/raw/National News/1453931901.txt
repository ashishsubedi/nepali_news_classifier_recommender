
﻿राजविराज, १३ माघ । जिल्ला प्रशासन कार्यालयको समन्वयमा सप्तरीका सरकारी कार्यालय र पत्रकारहरु बीच बुधबार अन्तरक्रिया कार्यक्रमको आयोजना गरियो ।
प्रमुख जिल्ला अधिकारी नारायण भट्टको अध्यक्षतामा आयोजित अन्तरक्रिया कार्यक्रममा पत्रकारहरु सरकारी कार्यालयहरुको गतिविधि पारदर्शी हुनुकासाथै सूचना अधिकारी र सूचना डेस्कको व्यवस्था हुनुपर्नेमा जोड दिएका छन् । प्रत्येक सरकारी कार्यालयहरुमा अनिवार्य रुपमा सूचना अधिकारी राख्ने प्रतिवद्धता कार्यालय प्रमुखहरुले गरे पनि हालसम्म कार्यान्वयन नभएको भन्दै पत्रकारहरुले गुनासो गरे । प्रत्येक चार महिनामा कार्यालयहरुको गतिविधि सार्वजनिक हुनुपर्ने, सेवा सुविधा प्रभावकारी हुनुपर्ने, कार्यालयका कामकाजहरुको गतिविधिहरुको अनुगमन हुनुपर्ने लगायतका सुझावहरु पत्रकारहरुले दिएका छन् ।
कार्यक्रममा प्रमुख जिल्ला अधिकारी नारायण भट्टले पत्रकार र कार्यालय प्रमुखहरु बीचको सम्बन्धलाई सुदृढ गर्ने उद्देश्यका साथ अन्तरक्रिया कार्यक्रम आयोजना गरिएको जानकारी दिए । पत्रकारहरुद्वारा दिइएका सुझावहरुलाई अविलम्ब कार्यान्वयन गर्न उनले कार्यालय प्रमुखहरुलाई निर्देशन दिए । जिल्लाका सम्पूर्ण कार्यालय प्रमुखहरुले अविलम्ब सूचना अधिकारीहरुको नाम र सम्पर्क नम्वर उपलब्ध गराउन निर्देशन दिँदै आ–आफ्ना कार्यालयको गतिविधि पारदर्शी बनाउन प्रमुख जिल्ला अधिकारी भट्टले ध्यानाकर्षण गराए । कार्यालयका गतिविधिहरुबारे प्रत्येक चार महिनामा पत्रकार र कार्यालय प्रमुखहरु बीच अन्तरक्रिया कार्यक्रम आयोजना गरिने समेत उनले प्रतिवद्धता व्यक्त गरे ।
कार्यक्रममा पत्रकारहरुको तर्फबाट वरिष्ठ पत्रकार शिवहरि प्रसाद भट्टराई, प्रेस स्वतन्त्रता सेनानी बैद्यनाथ झा, नेपाल पत्रकार महासंंघ सप्तरीका कार्यवाहक अध्यक्ष श्रवण कुमार देव, निवर्तमान अध्यक्ष धीरेन्द्र प्रसाद साह, मधेशी पत्रकार संघका जिल्ला अध्यक्ष श्यामसुन्दर यादव, पत्रकार दिनेश शर्मालगायतले सुझाव दिए । यसैगरी सरकारी कार्यालयहरुको तर्फबाट गजेन्द्रनारायण सिंह सगरमाथा अञ्चल अस्पतालकी निमित मेडिकल सुपरिन्टेन्डेन्ट डा. दीपा यादव, जिल्ला हुलाक कार्यालयका प्रमुख दक्षनारायण श्रेष्ठ, जिल्ला शिक्षा अधिकारी लक्ष्मी प्रसाद भट्टराई, जिल्ला पशु सेवा कार्यालयका प्रमुख डा. काशीनाथ यादव, जिल्ला वन कार्यालयका प्रमुख धीरेन्द्र प्रसाद सिंहलगायतले आ–आफ्नो धारणा राखेका थिए । कार्यक्रममा सुरक्षा अधिकारीहरुको समेत उपस्थिति रहेको थियो ।
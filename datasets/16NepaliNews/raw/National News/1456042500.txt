
﻿
सीताराम कट्टेल (धुर्मुस), कलाकार
श्रीमती जीवन जिउने आधार हुन् । जीवनको एक पाटो, एक अंग हुन् । हुन त धेरै होलान्, विवाह नगरी एक्लै पूरै जिन्दगी बाँचेका वा बाँच्ने आँट गरेकाहरू । तर, आफू विवाहित भएकाले पनि होला, मलाई त श्रीमतीबिनाको जीवन कल्पना पनि गर्न सकिँदैनजस्तो लाग्छ ।
जिन्दगीमा श्रीमतीको महत्त्व निकै हुन्छ । श्रीमती छिन् र ढुक्क छु । कुनै चिन्ता, तनावमा हुँदा पनि श्रीमतीलाई सुनाउँदा मन शान्ति हुन्छ । उनले केही न केही उपाय दिन्छिन्, ऊर्जा दिन्छिन्, चिन्ता नलिन भन्छिन्, उनले भनेपछि केही बिग्रेको छैन जस्तो लाग्छ ।
मेरा लागि श्रीमती प्रेरणाकी स्रोत हुन् । श्रीमतीसँगका हरेक पल प्रेरणादायी लाग्छन् । उनी व्यावहारिक छिन् । कतै म बहकिएँ भने पनि उनले लगाम लगाउँछिन्, सम्झाउँछिन्, सम्हाल्छिन् । उनको व्यावहारिकता नै देखेर मैले उनलाई रोजेको हुँ ।
मेकअप गर्दागर्दै देखेको

वृद्धवृद्धा आमाबाले भन्नुहुन्थ्यो, ‘तिमीहरूको जोडी भगवानले जुराइदिए जस्तो छ ।’ हामीभन्दा साना उमेरकाले मलाई दाजु नमस्ते, कुञ्जनालाई भाउजू नमस्ते भन्न थाले । यो सुन्दा मलाई त भित्रभित्र हो कि जस्तो पनि लाग्न थालिसकेको थियो ।

दमन रुपाखेती दाइले एउटा टेलिफिल्म बनाउँदै हुनुहुन्थ्यो, लौन सतायो । त्यसमा म पनि सहभागी थिएँ, प्रोडक्सन कन्ट्रोलर (व्यवस्थापक) को रुपमा, यो ०६० सालतिरको कुरा हो ।
लौन सतायोको सुटिङ थियो, मैतीदेवीमा । गाडीमा एउटी केटीले मेकअप गरिरहेको देखेँ । मेकअप गरिरहेकाले पनि होला, निकै फेसनेबल देखेँ । त्यतिबेला म थापाथलीमा भाडाको कोठामा बस्थेँ । आर्थिक अवस्था राम्रो थिएन, बन्दागोपीमा तेल नहाली छ्वाल्ल झोल हालेर खाने अवस्था थियो । उनी त्यहाँ हुनेखाने नै देखिन्थिन् । पहिरन महँगो देखिन्थ्यो, सहरिया हुनेखानेजस्तो । देख्नेबित्तिकै मनमनै सोचेँ- यो केटी निकै नै रैछ, कोचाहिँ रैछ !
त्यसपछि हामीबीच कुराकानी भयो । घर ललितपुर चापागाउँ, नाम कुञ्जना घिमिरे । कलाकार नै लागेर ‘के केमा काम गर्नुभाछ’ भनेर सोधेँ । उनले माटोले माग्दैन आफैँ दिनुपर्छ, अपराध लगायत टेलिफिल्म खेलेको बताइन् । थुप्रै टेलिसिरियल खेलिसकेकी रहिछन् । तर, हाँसेर-खुलेर कुरा गरिन्, हाइफाई वा कुनै घमण्ड देखाइनन् । मलाई उनी अनौठी लाग्यो । तर, पहिलो भेटमै आकषिर्त हुने, मन पराउने भन्ने भएन ।
जोडी मिल्छ भनेर साथीहरूले जिस्काउँदा 
दमनदाइले दिन प्रतिदिन रेडियो नाटक पनि चलाउनुहुन्थ्यो, रेडियो नेपालमा । त्यसमा हामीले पनि काम गथ्र्यौं- म, कुञ्जना, केदारजी (केदार घिमिरे) लगायतले । पछि मेरी बास्सै बनाउने विषयमा छलफल हुन थाल्यो । कामकै सिलसिलामा हाम्रो भेट निरन्तरजसो हुन थाल्यो । रेडियो नेपालको क्यान्टिनमा खाजा खाइन्थ्यो, दमनदाइ लगायत साथीले म र कुञ्जनालाई जोडेर जिस्काउन थाले- तिमीहरू बिहे नभएका पर्यौ, जोडी मिल्छ भन्ने ढंगले । उनले त सामान्य रुपमा लिएजस्तो लाग्थ्यो, मलाई भने मिठास लाग्न थालेको थियो ।
दर्शकले भन्न थाले- जोडी मिलेको छ
‘मेरी बास्सै’ निर्माणमा लाग्यौँ- दमनदाइ, केदारजी, कुञ्जना, मलगायत । यो ०६१ सालतिरको कुरा हो । पहिले सहरी परिवेशको बनाइएको थियो । म काका र कुञ्जना भतिजीको भूमिकामा थिइन् । तीन-चार भाग गरेपछि त्यति गतिलो भएन भन्ने लाग्यो ।
त्यसपछि गाउँले परिवेशको बनाउने कुरा भयो । मैले अलि गोज्याङ्ग्रो-गोज्याङ्ग्रो, लफङ्गो खालको भूमिका गर्ने भएँ । नाम धुर्मुस पनि मैले नै राखेँ । उनको नाम सुन्तली राखियो । धुर्मुस र सुन्तली जोडी दर्शकले मन पराउनुभयो ।
०६२ सालतिर धुर्मस-सुन्तली, माग्नेबुढोको माग बढ्न थाल्यो, जिल्लाका सांस्कृतिक कार्यक्रममा । त्यतिबेला हामी ३० भन्दा बढी जिल्लामा गयौँ ।
जिल्लातिर जाँदा कतिपय वृद्धवृद्धा आमाबाले भन्नुहुन्थ्यो, ‘तिमीहरूको जोडी भगवानले जुराइदिए जस्तो छ ।’ हामीभन्दा साना उमेरकाले मलाई दाजु नमस्ते, कुञ्जनालाई भाउजू नमस्ते भन्न थाले । यो सुन्दा मलाई त भित्रभित्र हो कि जस्तो पनि लाग्न थालिसकेको थियो ।
एकपटक झापामा पनि कार्यक्रम पर्यो, मैले उनलाई मेरो घरमा पनि लिएर गएँ । उनको घरमा पनि हामी जान्थ्यौँ ।
प्रेम-प्रस्तावको कथा 
मलाई त उनी भित्रैबाट मन परिसकेको थियो । अरुले जोडी मिल्छ भन्दा बडो स्वाद पथ्र्यो । सबैले भन्दाभन्दा मलाई पनि एकचोटि प्रस्ताव हान्दिउँ न त भन्ने लाग्यो । म थापाथलीमा डेरामा बस्थेँ, पुरानो घरमा । एउटा कोठा, सात सय रुपैयाँ भाडा थियो । म बसेको चौथो तलामा झापातिरका एकजना दाइ बस्थे, परिवारसहित । उनको कोठामा फोन थियो ।
राति तीन-चार बजेतिर धारामा पानी आउँथ्यो । मैले उहाँहरूलाई पानी बोकेर पुर्याइदिन्थेँ । पानी पुर्याएपछि फोन गर्न पनि पाउँथेँ ।
०६२ सालतिर एक दिन मैले त्यहाँबाट कुञ्जनाको घरको ल्यान्डलाइनमा फोन गरेँ । त्यतिबेला मोबाइल त्यति आइसकेको थिएन ।
सुरुमा सामान्य कुरा भयो । मन बलियो बनाएर भनेँ, ‘सबैले हाम्रो जोडी मिल्छ भन्छन् । आखिर तपाईंले पनि बिहे गर्नैपर्छ, मैले पनि गर्नैपर्छ । मलाई त तपाईं मन पर्छ ।’
यति के भनेको थिएँ, आम्मामा उताबाट उनी पड्किहालिन्, हाँडीमा मकै पड्केजस्तो । ‘अहिले बेलै भाको छैन । भर्खर त करिअर बन्न लाग्दै छ । अहिले नै यस्तो सोचेँपछि हामी बिग्रन्छौँ । के सोचेको होला ?’
ठूलो आँटले फोन गरेको थिएँ, सोचेजस्तो उपलब्धि भएन ।
बिस्तारै-बिस्तारै प्रेमको गन्ध आउन थाली’गो 
प्रेम-प्रस्ताव गरेपछि उनले मप्रतिको बोली-व्यवहारमा प्रस्ट थाहा हुने गरी केही दूरी राखिन् ।
भर्खर-भर्खर धुर्मुसको नामबाट चिनिन थालेको थिएँ । नाम हुँदै पैसा हुने भन्ने थिएन । भरे के खाने, भोलि के खाने भन्ने खालकै अवस्था थियो । उनी मन पर्यो, स्विकारे स्विकार्छिन्, नस्विकारे पनि हार खान्नँ भनेरै प्रेम प्रस्ताव गरेको थिएँ ।
त्यसपछि पनि सँगसँगै हामी देश-विदेशमा हुने कार्यक्रममा गइरहनुपर्यो । यता, मेरी बास्सैमा धुर्मुस-सुन्तली जोडीको चर्चा चुलिँदै गयो ।
उनलाई पनि आत्मीय साथी भएको महसुस हुँदै गयो होला । हिँड्दा बोल्दा घर-व्यवहारका कुरा पनि आउने भए । उनले मेरा समस्यामा साथ दिन थालिन् ।
नदिउँ, नखाउँ भन्ने उनको सोचै छैन । बिहे हुनअघि नै मेरी आमा काठमाडौं आउँदा उनले तिलहरी किनिदिएकी थिइन् । उतिबेलै घरपरिवारलाई पूरै मन दिन्थिन् । परिवार राम्रो भए सबै राम्रो हुन्छ भन्थिन् ।
मेरो घरमा अलिकति ऋण थियो । जेठो छोरो भएकाले ऋण मैले तिर्नुपथ्र्यो । उनले घर-व्यवहारमा पनि साथ दिन थालिन् । भाइ-बहिनीलाई पढाउनुपर्छ भनेर सहयोग गर्न थालिन् ।
भाइ-बहिनीलाई पढाउनुपर्छ, घरको ऋणधन पनि मिलाउँदै जानुपर्छ भनेर पूरै व्यावहारिक कुरा गर्न थालिन् ।
हुँदै जाँदा हामी आत्मीय साथी हुँदै गयौँ । बिस्तारै-बिस्तारै प्रेमको गन्ध आउन थाली’गो । मायाको गन्ध आउन थालेपछि भ्यालेन्टाइमा भेट्ने कुरा भयो, ०६३ सालको ।
पहिलो भ्यालेन्टाइन नै झुर भो
म थापागाउँमा बस्थेँ । मेरो भाइ कुमार (जिक्री) पनि मसँगै बस्थ्यो । भ्यालेन्टाइनको दिन थापागाउँको कोठामा सबैजना बस्ने-खाने कुरा भयो । बानेश्वरमा मैले उनका लागि गिफ्ट किनेँ- एउटा गुडिया । उनलाई गुडिया मन पर्ने थाहा थियो । मलाई भ्यालेन्टाइन डे, प्रेमिकालाई के गिफ्ट दिने भनेर खासै ख्याल थिएन ।
उनले मलाई एउटा सरस्वतीको मूर्ति गिफ्ट दिइन्, स्क्रिप्ट लेख्ने भएकाले सरस्वतीले बास गरुन् भनेर ।
त्यसपछि स्कुटर मैले चलाएँ, कुञ्जनाको रातो स्कुटर थियो । बाटोमा ‘आज मासु के खाने ? चिकेन खाने कि मटन खाने’ भन्छु, उनी मरेकाटे बोल्दिनन् । यसो फर्केर हेरेको त उनी छैनन्, छुटिछन् । फेरि फर्केर गएँ । उनी उताबाट हस्याङफस्याङ गर्दै आइरहेकी थिइन् । अनि भन्न थालिन्, ‘अहिले त तपाईंलाई यति होस छैन, मान्छे चढ्यो कि भन्नेसम्म ख्याल छैन । तपाईंसँग जिन्दगी कसरी चल्छ ?’
भो अब पहिलो भ्यालेन्टाइन नै झुर भइहाल्यो । तैपनि यस्तो-उस्तो भनेर फकाएँ ।

ज्योतिषले मंसिरभित्रै बिहे गर्न भनेपछि 
मेरो घरनजिकै झापा गौरादहमा निकै कहलिएका ज्योतिष छन्- ज्योतिषी ढकाल । ती ज्योतिषले धेरैलाई पुर्याएका छन् । मेरीआमाले ती ज्योतिषसँग मेरो ग्रहदशा हेरिरहनुहुन्थ्यो । उनले मलाई १७ वर्षको उमेरमा काठमाडौं टेक्छ भनेका थिए, त्यही भएको थियो । त्यस्तै, ‘एसएलसीमा कि यो फस्र्ट डिभिजनमा पास हुन्छ । कि त फेल हुन्छ । एउटा विषयचाहिँ यसले बिगार्यो,’ भनेका थिए । नभन्दै सबैमा फस्र्ट डिभिजन आयो, म्याथमा ४२ नम्बर मात्रै आयो, झन्डैले नगुल्टेको ।
०६५ सालको दशैँमा घर गएको थिएँ । आमाले तीनै ज्योतिषलाई मेरो चिना देखाउनुभएछ । ‘यो केटाले ०६५ सालको मंसिरभित्रै बिहे गर्नुपर्छ । नत्र कि यो केटो नै रहँदैन, रह्यो भने पनि प्रगति गर्दैन । खोलाछेऊ घर भएकी एउटी केटीसँग यसको माया बसेको छ’ भनेछन् । कुञ्जनाको पनि घर नख्खु खोलाछेउमै पर्छ ।
ज्योतिषले भनेपछि आमालाई के चाहियो ? लौ बिहे गरिहाल्नुपर्छ भन्न थाल्नुभो ।
भो अब ! भर्खर-भर्खर माया झांगिँदै थियो, बिहे त कहिले गर्ने भन्ने टुंगै थिएन । तैपनि कुञ्जनालाई फोन गरेँ, ज्योतिषले भनेको कुरा, आमाले भनेको कुरा सुनाएँ । अघिअघि ज्योतिषले मिलाएका प्रसंग पनि सुनाएँ ।
‘अहिलेको जमानामा ज्यातिषको विश्वास गर्ने, करिअर बनेकै छैन । त्यस्ता ज्योतिषले भनेर हुन्छ’ भन्न थालिन् । मैले भनेँ, ‘यहाँ उनले भनेको पुग्दै आएको पनि छ । फेरि आमाले पनि बिहे गर्न जोड गर्नुभाछ । उसले केटै रहँदैन भनेको छ, म मरिहालेँ भने के गर्ने ? अब तिमी नभए मैले अर्कीसँग भए पनि मैले त बिहे गर्नुपर्छ ।’ यति भनेपछि उनले पनि सोच्न थालिन् ।
पहिले आमालाई भनिन् । त्यसपछि बुवा हुँदै उनका आफन्तमा चर्चा भयो । सबैले मलाई टिभीमा देखिरहेकै थिए । केटो त देखेकै हो, तर घर-परिवार कस्तो छ भन्ने कुरा आएछ । उनले ‘घर-परिवार होइन, मैले केटालाई हेरेकी हुँ, जिन्दगी जिउने मैले हो । मलाई केटो मन परेको छ’ भनेर दबाब दिइछन् ।अन्ततः हामीले बिहे गर्ने भयौँ, १४ मंसिर ०६५ मा ।
झापादेखि काठमाडौंसम्मको यात्रा उनैलाई भेट्न रैछ 
मेरो पुख्र्यौली थलो सोलुखम्बु हो । बुवाले चामलको भात खान दशैँ नै कुर्नुपथ्र्यो । छोराछोरीलाई सुखले चामलकै भात खुवाउन भनेरै मेरो बुवा झापा बसाइँ सरेर आउनुभयो, ०४८ सालमा ।
हाम्रो झापामा दुई बिगाहा जमिन थियो । पछि आमा बिरामी पर्नुभो, अप्रेसन गर्नुपर्यो, हामीले पनि पढ्नुपर्ने भयो, त्यसैले १० कट्ठा जमिन बेच्नुपर्यो । जेहोस्, परिवारमा खानलाई अभाव थिएन ।
म जेठो छोरो । ममुनि दुई बहिनी र दुई भाइ छन् । मैले सातदेखि १० कक्षासम्म हलो जोतेरै पढेँ । बिहान अरु मान्छे उठिसक्दा मैले एउटा गरो खेत जोतिसकेको हुन्थेँ । साढे नौ बजेतिर गोरु फुकाउँथे र हतारहतार स्कुल जान्थेँ । बत्ती थिएन, टुकी बालेर होमवर्क गर्थें । फेरि पनि स्कुलमा दोस्रो भइरहन्थेँ ।
स्कुल पढ्दा मैले चित्र बनाउँथेँ । श्री ज्ञानज्योति मावि गौरादहमा पढेको हुँ । त्यतिबेला स्कुलको अफिसमा मैले बनाएका धेरै चित्र राखिएको थियो- लेखनाथ पौडेल, महाकवि लक्ष्मीप्रसाद देवकोटा, मदन भण्डारी आदिको । ती चित्र अहिले के गरियो, थाहा छैन ।
साथीहरूको फोटोको पनि चित्र बनाइदिन्थेँ । यसबापत मलाई २५-३० रुपैयाँ दिन्थेँ । यो पैसाले कापीकलम किन्थेँ, कहिलेकाहीँ बुवालाई दिन्थेँ । मलाई आफैँले केही गर्नुपर्छ भन्ने सानैदेखि लाग्थ्यो ।
सात कक्षा पढ्दादेखि मेरो ध्यान नाटकमा गयो । स्कुलमा सांस्कृतिक कार्यक्रम हरेक शुक्रबारजसो भइरहन्थ्यो । हामीले त्यहाँ नाटक देखाउँथ्यौँ । झापामा एकजना बिछट्टै कलाकार हुनुहुन्थ्यो, गणेश विक, अहिले खसिसक्नुभयो । उहाँले मलाई नाटक सिकाउनुभएको हो ।  बेलुका बुवाआमा सुतिसकेपछि राति २ बजे म बरन्डाबाट फालहालेर नाटकको रिहर्सल गर्न जान्थेँ ।
घरमा ऋण थियो, जेठो छोरो भएकाले मैले नै तिर्नुपथ्र्यो, नतिरे बढ्दै जान्थ्यो । आर्थिक अभाव भएपछि घर-झगडा हुँदोरैछ- आमा र हजुरआमाबीच झगडा हुने, मन अशान्ति हुने हुँदो रैछ ।
एसएलसी पास भएपछि मेरो मन घुम्यो । सोचेँ, काठमाडौं जान्छु, चित्र बनाउँछु, नाटक खेल्छु, केही नभए भाँडै माझौँला । अन्ततः काठमाडौं आउने निर्णय गरेँ । बुवाले भन्नुभयो, ‘कसले जोत्छ, मैले सक्दिनँ, यहीँ क्याम्पस छ, यहीँ बसेर पढ् ।’
मैले जिद्धी गरेपछि बुवाले ३६ प्रतिशत ब्याजमा काठमाडौं आउने भाडा खोजिदिनुभयो- १७ सय रुपैयाँ ।
त्यही पैसाले काठमाडौं आएँ, ०५८ सालमा । १७ सय रुपैयाँले के हुन्थ्यो र ? त्यसपछि म कलंकीको एउटा कम्पनीमा भाँडा बेच्ने काम गरेँ । डोकामा भाँडा हालेर ‘आयो भाँडा’ भन्दै हिँडे । काठमाडौंमा धेरै दुःख गरेँ, यी सबै दुःख उनीसँग भेट रैछ ।
हनिमुन भनेकै सँगै प्रस्तुति 
हामी जहिलेदेखि टेलिभिजनमा धुर्मुस-सुन्तली जोडी बनेर अघि बढ्दैँ थियौँ, त्यही बेला देशभर महोत्सव हुने क्रम बढ्दो थियो । महोत्सवमा हुने सांस्कृतिक कार्यक्रममा कलाकारको माग हुन्थ्यो ।
धुर्मुस-सुन्तली जोडीको पनि राम्रै माग थियो । हामीले १४ मंसिरमा बिहे गर्यौँ । तर, १७ मंसिरमा पोखरामा कार्यक्रम थियो, जोडी नै गयौँ । त्यसपछि २१ गते कोरियामा कार्यक्रम थियो, दुवै गयौँ । त्यसपछि इजरायल गयौँ ।  हामीले बिहे गरेको साल विभिन्न जिल्लामा महोत्सव परेको थियो । हाम्रो माग थियो । विदेशका कार्यक्रम कति तय भइसकेका थिए । हाम्रो हनिमुन भनेकै देश-विदेशका कार्यक्रममा सँग&#237
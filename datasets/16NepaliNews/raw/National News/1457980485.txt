
﻿राजविराज, ०१ चैत । सप्तरी जिल्लामा १८ वर्ष भन्दा कम उमेरमा विवाह गर्नेहरुको संख्या ८३ प्रतिशत रहेको भन्दै सरोकारवालाहरुले यसप्रति चिन्ता व्यक्त गरेका छन् ।
मधेशी पत्रकार संघ सप्तरीले सोमवार आयोजना गरेको पत्रकार सम्मेलनमा सरोकारवालाहरुले यसरी चिन्ता व्यक्त गरेका हुन् । सप्तरी जिल्लामा सवैभन्दा वढि वालविवाहको घटना हुने गरेको तथ्यांक सार्वजनिक गरिएको छ ।
वालविवाह तथा दाईजो उन्मुलन राष्ट्रिय अभियानका संयोजक राजकुमार महतोले सन २०१५ मा गरिएको अनुसन्धानवाट सप्तरीमा १८ वर्ष भन्दा कम उमेरमा विवाह गर्नेहरुको संख्या ८३ प्रतिशत रहेको वताए । उनले १५ वर्षभन्दा मुनिका उमेरमा विवाह गर्नेहरुको संख्या २८ प्रतिशत रहेको उनले जानकारी दिए ।
दाईजो प्रथाका कारणले वालविवाहको संख्या पनि वढने गरेको भन्दै संयोजक महतोले यो समस्या तराई मधेशमा मात्रै नभई हिमाल पहाड र राजधानीसम्म विस्तार भएको प्रष्ट पारे । राजनितिक दल र सरकारले पनि वालविवाहलाई गम्भिर समस्याका रुपमा लिन नसक्दा यो विकृती मौलाउँदै गएको उनले बताए । छोरीलाई धेरै पढाए विवाहमा वर पनि पढेकै चाहिने र जति वढि पढेको वर हुन्छ दाईजो पनि उत्तिकै वढि दिनुपर्ने कारणले छोरी पढाउनु भन्दा चाँडै विवाह गर्ने सोच वढ्दा यो समस्या आएको महतोले बताए ।
अभियानका सदभावना दुत डा. सिके सिंहले वाल विवाह गर्नेमा अन्तराष्ट्रिय स्तरमा नेपाल १०औं स्थानमा रहेको भन्दै दक्षिण एसियामा वंगलादेश र भारतपछि नेपाल तेश्रो स्थानमा रहेको वताए । उनले वलात्कार जस्ता घटना वाहिर आउने गरेको तर उमेरै नपुगी गरिने विवाहले वालिका वलात्कृत भईरहेपनि यस्ता घटना चाहि चासोको विषय नै नवनेको जिकिर गरे ।
सिंहले सप्तरी लगायत तराई मधेशमा वालविवाह न्यूनिकरणका लागि भारतको विहार, यूपी र झारखण्डमा पनि यो विकृति एकैसाथ नियन्त्रण हुनपर्ने तर्क गरे । नेपाल र भारतका विच कायम रहेको रोटी–बेटीको सम्वन्धसँगै यस्तो विकृति पनि सगसँगै गाँसिएको उनको भनाई छ  ।
वालविवाहको मुख्य कारक दाईजो रहेपनि दाईजो विरुद्धको मुद्दा न्यून संख्यामा मात्र दर्ता हुने गरेको कारण भुसको आगोझै यो विक्रिती भित्रभित्रै फैलिने गरेको वताउँदै सिंहले गृह मन्त्रालयका अनुसार वितेको १ वर्षभित्र देशभरीमै १८ वटा मुद्दा मात्र दाईजो विरुद्ध दर्ता भएको तथ्यांक प्रश्तुत गरे । काठमाण्डौं उपत्यकामै ती मध्ये १२ वटा मुद्दा दर्ता भएको र उपत्यका वाहेक देश भरी ६ वटा मात्र मुद्दा दर्ता हुनुले दाईजोको विरोध भन्दा पनि समाजले सहज रुपमा स्विकार्दै विक्रितीलाई मलजल गरिरहेको बताए ।
पत्रकार सम्मेलनमा वालविवाह र दाईजो उन्मुलन अभियानकी सदस्य रुपा झाले दहेजरुपी दानवलाई समाप्त पार्न सवै पक्षले आ–आफ्नो स्थानबाट आवाज उठाउनुपर्नेमा जोड दिए । दाइजो प्रथाकै कारण महिलाहरु प्रताडित हुनुपर्ने बाध्यता रहेको भन्दै यस्ता विकृतिको समूल नष्ट गर्न युवा जमातले अगुवाइ गर्नुपर्नेमा साहित्यकार एवम् गायिका झाले बताईन् । पत्रकार सम्मेलनको अध्यक्षता संघका अध्यक्ष श्यामसुन्दर यादवले गरेका थिए ।
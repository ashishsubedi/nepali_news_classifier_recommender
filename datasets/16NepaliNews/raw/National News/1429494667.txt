
﻿बैशाख ७   नेपाली काँग्रेसका उपसभापति रामचन्द्र पौडेलले नेपाली काँग्रेसमा  अवसरवादी  भाले मौरीको विगविगी रहेको बताएका छन् । नेपाल विद्यार्थी संघको ४५ औं स्थापना दिवसको अवसरमा तनहुँको व्यास १ भाँदगाउँमा रहेको आदीकवि भानुभक्त बहुमुखि क्याम्पस इकाइद्वारा आयोजित कार्यक्रमलाई सम्बोधन गर्दै पौडेलले भने  मौरीहरु दुई खालका हुन्छन्, एउटा रानी मौरी, अर्को भाले मौरी ।

 रानी मौरी सँधै मह मात्र जम्मा गर्छ भने भाले मौरी मह मात्र खान्छ । अहिले काँग्रेसमा पनि दुःख गर्ने पाखा परेको र भाले मौरीले मात्र अवसहरु लिने गरेको पौडेलले बताए । नेपाली काँग्रेसमा पनि पार्टीमा दुःख गर्नेहरुले अवसर नपाएको र भागबण्डामा र कोठे राजनीति गर्नेहरुले अवसर पाएको उनले बताए । पौडेलले भागबण्डा र कोठे राजनिति अन्त्य गरी दुःख गरेकाहरुलाई पाखा लगाउने संस्कार हटाउनु पर्ने बताए ।  पार्टीमा रहेका भाले मौरीहरु हटाई पार्टीमा योगदान र दुःख गरेकाहरुलाई स्थापित गर्न आवश्यक छ, उनले भने ।

 पौडेलले ८ बर्ष देखि नेपाल विद्यार्थी संघको अधिवेशन हुन नसक्नु दुःखद रहेको जिकिर गरे । पौडेलले लोकतान्त्रिक राजनितिका लागि पार्टीको आन्तरीक लोकतन्त्र पनि विकास गेरेर लैजान आवश्यक रहेका बताए । उनले फरक प्रसंङ्गमा नमिलेका बिषयलाई थाति राखेर संविधान सभाको पक्रिया अगाडी बढाइने बताए । पौडेलले सके सम्म सबैको सहमतिमा संविधान जारी गर्ने नभए पक्रियामा गएर जति सक्दो चाडो संविधान निर्माण गर्ने बताए । 


﻿सिरहा, २० भदौं । सिरहा र झापामा आइतबार भएको सवारी दुर्घटनामा दुई जनाको मृत्यु भएको छ भने अन्य एकजना घाइते भएका छन् ।
सिरहा गोलबजार–८ मैनावती पुलमा पूर्वबाट पश्चितर्फ जादै गरेको स. १ ज. ३६४ नम्बरको म्याजिक भ्यानसंग विपरित दिशाबाट आउदै गरेको स. ६ प. ३८३३ नम्बरको मोटरसाइकल ठोक्किंदा मोटरसाइकलमा सवार एक जनाको मृत्यु भएको छ । स. ५ प. ४०८० नम्बरको मोटरसाइकललाई ओभरट्याक गर्न खोज्दा अगाडी जादै गरेको म्याजिकसंग उक्त मोटरसाइकल ठोक्किएको हो । दुर्घटनामा मोटरसाइकल चालक सिरहा गोलबजार–९ गोविन्दपुर बस्ने १९ बर्षिय सराउदेन मियाँको उपचारकाक्रममा रामप्रसाद उमादेवी स्मारक अस्पताल लहानमा मृत्यु भएको छ ।
दुर्घटनामा स. ५ प. ४०८० नम्बरको मोटरसाइकलका चालक हरिनारायण यादव घाइते भएका छन् । घाइतेको न्युरो अस्पताल विराटनगरमा उपचार भइरहेको छ भने म्याजिक भ्यानका चालक फरार रहेकाले प्रहरीबाट खोजी भइरहेको प्रहरीले जनाएको छ ।
यसैगरी  झापाको भद्रपुर नगरपालिका–२ मन्त्री चोकमा आफ्नै ट्रयाक्टरले किचेर एक ट्रयाक्टरका चालकको मृत्यु भएको छ । मे. १ त. २००८ नम्बरको ट्रयाक्टरले किच्दा अन्दाजी ५० बर्षिय चालक श्याम राजवंशीको मृत्यु भएको छ । चौकमा ट्रयाक्टर रोकेर ओर्लनेक्रममा उनलाई पछाडीको चक्काले किचेको हो ।  घटनास्थलमा जिल्ला प्रहरी कार्यालय झापाबाट प्रहरी टोली खटिगई कानूनी प्रकृया पुरा गरेको छ ।

﻿प्रमुख दलहरुबीच केही समययता चलेको औपचारिक-अनौपचारिक संवादको ढोका तत्कालका लागि करिब-करिब बन्द भएको छ। सत्तारुढ दल संविधानसभाबाट प्रक्रिया अगाडि बढाउन र विपक्षी दलहरु आन्दोलनको तयारीको बाटोमा लागेका छन्। सत्तारुढ दल र विपक्षीका तर्फबाट आएका आ-आफ्ना अडान र गतिविधिले औपचारिक वार्ताको ढोका बन्द हुने अवस्थामा पुगेको छ। दुवै पक्षले वार्ताका लागि सर्त अगाडि सारेका छन्। सत्तारुढ दलले आन्दोलन फिर्ता लिनुपर्ने बताएका छन्। एमाओवादी नेतृत्वको ३० दलीय विपक्षी मोर्चाले भने नयाँ प्रस्ताव र सहमतिका आधारमा अगाडि बढ्ने प्रतिवद्दता माग गरेको नयाँ पत्रिका दैनिकमा खबर छ।

सत्तारुढ दलहरुले वार्तालाई विपक्षीले आन्दोलन विकासमा उपयोग गरेको आरोप लगाएका छन्। विपक्षीले भने सत्तारुढ दलहरुले वार्तालाई आन्दोलन तुहाउने हतियारका रुपमा प्रयोग गरेको निष्कर्ष निकालेका छन्। दुवै पक्षको आ-आफ्नो बुझाइले वार्ता नै नहुने अवस्था सिर्जना भएको छ।

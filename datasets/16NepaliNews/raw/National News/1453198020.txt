
﻿
५ माघ, काठमाडौं । एसियाली पूर्वाधार लगानी बैंकले नेपालमा सडक र जलविद्युतको क्षेत्रमा लगानीका लागि आफू तयार देखिएको छ ।
बैंकका नवनिर्वाचित अध्यक्ष जीन लिक्वीनले अर्थमन्त्री विष्णु पौडेलसँगको वार्तामा सडक र जलविद्युतको क्षेत्रमा लगानीका बैंक तयार रहेको भन्दै प्रस्ताव पेश गर्न आग्रह गरेका छन् ।
बैंकको उद्घाटनका क्रममा चीन पुगेका अर्थमन्त्री पौडेलले खासगरी उत्तरी सीमा जोड्ने रसुवागढी-गल्छी र किमाथांका-खाँदबारी सडक तथा बुढीगण्डकी, नलसिंहगाढ, तामाकोशी तेस्रो लगायतका जलविद्युत आयोजनामा लगानीका लागि आग्रह गरेका थिए ।
जवाफमा बैंकका अध्यक्ष लिक्वीनले लगानीका लागि बैंक तत्पर रहेको भन्दै निर्माण कार्य अगाडि बढाइ प्रस्ताव पेश गर्न आग्रह गरेको मन्त्री पौडेलले बताए ।
बैंकको उद्घाटनमा सहभागी भएर मंगलबार स्वदेश फर्किएका अर्थमन्त्री पौडेलले नेपालको आग्रहलाई बैंकका अध्यक्षले सकारात्मक रुपमा लिएकाले यस सम्बन्धी काम अगाडि बढाउन हौसला मिलेको बताए ।
चीनको पहलमा स्थापना भएको एसियाली पूर्वाधार बैंकका गत शनिबार बेइजिङमा उद्घाटन भएको थियो ।
बैंकको नौ सदस्यीय संचालक समितिमा नेपाल पनि सदस्य बनेको छ । अर्थमन्त्री पौडेलले आफूले मध्य पहाडी राजमार्ग र प्रसारण लाइनको निर्माणका लागि समेत लगानीको आग्रह गरेको बताए ।
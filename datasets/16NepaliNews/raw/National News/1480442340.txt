
﻿१४ मंसिर, काठमाडौं । नेकपा एमालेको भ्रातृ संगठन अनेरास्ववियुका असन्तुष्ट पदाधिकारीहरुले संगठनको नेतृत्व आफुखुसी चलेको भन्दै आपत्ती जनाएका छन् ।
माधव नेपाल पक्षका अखिल नेताहरुले अध्यक्ष नविना लामाले संगठनलाई अनिर्णयको बन्दी बनाएको आरोपसमेत लगाएका छन् ।
सचिवहरु सुदेश पराजुली, आरती लामा र ओसिम आलमले अध्यक्ष नविना लामालाई पाँच बुँदे ध्यानाकर्षण पत्र बुझाएका छन् । ध्यानाकर्षण पत्रमा संगठनको नेतृत्व बिधानअनुसार नचलेको र आन्तरिक जीवन पनि अस्तव्यस्त बनाएको उल्लेख छ ।
अनलाइनखवरसँग कुरा गर्दै अखिल सचिव सुदेश पराजुलीले भने, ‘महाधिवेशन सकिएको एक वर्षसम्म बैठक पनि बोलाइएको छैन । संगठनलाई अनिर्णयको बन्दी बनाइएको छ । त्यसैले अनेरास्ववियुलाई चलायमान बनाउन माग गर्दै ध्यानाकर्षण गराइएको हो ।’
असन्तुष्ट पदाधिकारीहरुले केन्द्रीय कमिटी र सचिवालय बैठकले गरेका निर्णयहरु कार्यान्वयन गर्न माग गरेका छन् । त्यस्तै संगठनको बिधान अनुसार केन्द्रीय कमिटी र केन्द्रीय सचिवालयको बैठक बोलाउन माग गरिएको छ ।
स्ववियु निर्वाचनको प्रणालीबारे संगठनको आधिकारिक धारणा तत्काल बनाउनुपर्ने र २८ बर्षे उमेर हदको व्यवस्थालाई संगठनको मूल एजेण्डा बनाउनुपर्ने माग समेत गरिएको छ ।

﻿राजविराज, १२ पुष । जिल्लाको आधा दर्जन गाविसलाई एक ठाउँमा राखेर गाउँपालिका बनाउँदा उपयुक्त हुने तर्क प्रस्तुत गर्दै स्थानीय वासिन्दाले मङ्गलवार प्रधानमन्त्रीलाई ज्ञापन–पत्र पठाएका छन् ।
सप्तरीको रायपुर, कटैया, बसबिट्टी, तेरहौता तथा मलेठ र जमुनी मधेपुरा गाविसका केही वडा भौगोलिक र समाजिक संरचनाको दृष्टिकोणले उपयुक्त हुने भन्दै स्थानीयले एकै ठाउँमा राखी गाउँपालिका बनाउन माग गर्दै प्रमुख जिल्ला अधिकारी बलदेव गौतम मार्फत ज्ञापन–पत्र पठाएका हुन । ती गाविसहरुलाई एकै ठाउँमा राखी गाउँपालिका बनाउँदा वस्तुगत र बैज्ञानिक हुने भएकाले सो माग गरिएको स्थानीयवासी एवं सद्भावनाका केन्द्रीय सदस्य दिनेश यादवले जानकारी दिएका छन् । ज्ञापन–पत्र मार्फत साविक झैं इलाका नम्बर–११ लाई आधार मानी स्थानीय तह पुनर्संरचना हुनुपर्ने माँग गर्दै त्यसो नगरिए आन्दोलन गर्ने चेतावनी समेत दिइएको छ । उक्त ज्ञापनपत्रमा ५ सय २५ जना स्थानीयले हस्ताक्षर गरेको ज्ञापन–पत्र बुझ्दै प्रजिअ गौतमले आवश्यक कार्यालय प्रधानमन्त्री तथा स्थानीय निकाय पुनर्संरचना आयोगमा पठाउने प्रतिवद्धता व्यक्त गरे ।
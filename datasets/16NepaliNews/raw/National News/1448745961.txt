
﻿चारैजनाको शवयात्रा पश्चात अन्त्येष्टि
राजविराज, १२ मंसिर । जारी मधेश आन्दोलनका क्रममा सप्तरीको विभिन्न स्थानहरुमा सहादत प्राप्त गरेका चार जनाको शवयात्रा शनिवार गरिएको छ ।
विपी कोइराला स्वास्थ्य विज्ञान प्रतिष्ठान धरानमा पोष्टमार्टम पश्चात उनीहरुको शव सप्तरी ल्याएर संयुक्त रुपमा शवयात्रा गरिएको हो । शनिबार र आइतबार आन्दोलनका क्रममा शहादत प्राप्त गरेका डाढा गाविसको बलिया–बथनाहा निवासी बिरेन्द्र राम, जमुनी मधेपुरा–९ छपकी निवासी नागेश्वर यादव, जमुनी मधेपुरा–४ प्रसाही टोलका शिबशंकर दास र राजविराज नगरपालिका–१ निवासी दिलिप कुमार साहको संयुक्त शवयात्रा निकालिएको छ ।
जिल्लाको विभिन्न स्थानहरुको परिक्रमका गराउँदै उनीहरुको पार्थिव शरिर विहान ११.३० बजेदेखि १ बजेसम्म राजविराज स्थित गजेन्द्र चौकमा अन्तिम श्रद्धाञ्जलीका लागि राखिएको थियो । उक्त अवसरमा संघीय समाजवादी फोरम नेपालका अध्यक्ष उपेन्द्र यादव, सदभावना पार्टीका अध्यक्ष राजेन्द्र महतो, तराई मधेश सद्भावना पार्टीका अध्यक्ष महेन्द्र राय यादव, संघीय समाजवादी फोरमकी केन्द्रीय उपाध्यक्ष रेणु यादव, सद्भावना पार्टीका उपाध्यक्ष नवल किशोर साह ‘रामबाबु’, नेपाल सद्भावना पार्टी (गजेन्द्रवादी) का अध्यक्ष विकास तिवारी, पूर्वमन्त्री मृगेन्द्रकुमार सिंह यादव, संघीय समाजवादी फोरमका केन्द्रीय सदस्य शैलेन्द्र प्रसाद साह, तराई मधेश लोकतान्त्रिक पार्टीका केन्द्रीय सदस्य जयप्रकाश ठाकुर, सदभावना पार्टीका केन्द्रीय सदस्यद्वय दिपेन्द्र प्रसाद चौधरी, दिनेश यादव, नेकपा माओवादीको केन्द्रीय सदस्यद्वय महेश यादव, भुलाई राम, नेपाल सदभावना पार्टीका केन्द्रीय सदस्यद्वय हेमशंकर सिंह, सुरेश कुमार सिंह, राजनीतिकर्मी सत्यनारायण यादव, युवा नेता बलराम यादव, रामगमन साहलगायतले शहीदहरुलाई पार्टीको झण्डा ओढाएर अन्तिम बिदाई गरेका छन् ।
यसैगरी संघीय समाजवादी फोरम नेपालका जिल्ला अध्यक्ष दिनेश कुमार यादव, सद्भावना पार्टीका जिल्ला अध्यक्ष समेत रहेका मधेशी मोर्चा सप्तरीका संयोजक सुनिलकुमार झा, तराई मधेश लोकतान्त्रिक पार्टीका जिल्ला अध्यक्ष रामप्रित यादव, मधेशी जन अधिकार फोरम गणतान्किका जिल्ला अध्यक्ष नरेन्द्र यादव, तराई मधेश सद्भावना पार्टीका जिल्ला अध्यक्ष कपिलदेव यादव, नेपाल सद्भावना पार्टीका जिल्ला अध्यक्ष सुबी यादव, महिला नेतृहरु पूनम यादव, साबित्री पंडित, रमिला साह, सुनिता साह, लगायतले शहीदहरुलाई अन्तिम श्रद्धाञ्जली दिएका छन् ।
शव यात्रामा हजारौं जनसमुदायको सहभागिता रहेको थियो । शवयात्रामा सहभागी हुन गाउँ–गाउँबाट सर्वसाधारण जनताले सहभागिता जनाएका थिए । राजविराज हुँदै रुपनी, शम्भुनाथ, कठौना, कल्याणपुर, बिसनपुर, खर्चुहिया, कडरबोना, कदमाहा हुँदै शवयात्रा सिरहाको लहान स्थित रमेश महतो चौकसम्म लगिएको थियो । तत्पश्चात उक्त शवयात्रा जिल्लाको बिरेन्द्रबजार, सितापुर, महुली, रुपनगर, कञ्चचनपुर, बरमझिया, भारदह, हनुमाननगर, मन्सापुर, तोपा हुँदै राजविराज ल्याएर अन्तिम संस्कारका लागि राती परिवारजनको जिम्मा लगाइएको मधेशी मोर्चा सप्तरीका संयोजक सुनिलकुमार झाले जानकारी दिएका छन् ।
यता राजविराज स्थित घर ल्याईएका शहीद दिलिपको शव राती नै तत्कालै अन्तिम संस्कारका लागि लगिएको छ । उनलाई ६ वर्षिय छोरा आदर्शले दागवती दिएका छन् ।
मृतकहरूलाई शहीद घोषणा, क्षतिपूर्ति तथा घाइतेहरूको उपचार, पक्राउ परेका पाँच जनालाई बिना शर्त रिहा गर्नुपर्नेलगायतका मागहरु मोर्चाले राखेका थिए । मोर्चाले राखेका मागहरु पुरा गराउन जिल्ला सुरक्षा समितिले विहीवार निर्णय गरेर गृहमन्त्रालयमा पठाएपछि मात्र मोर्चा शव बुझ्न तयार भएका थिए । सुरक्षा समितिले निर्णय गर्न र आवश्यक प्रक्रिया पु¥याउन ढिलाइ भएका कारण एक सातादेखि शवको पोष्टमार्टम हुन सकेको थिएन ।
अनावश्यक बखेडा
राजविराज–१ निवासी साहलाई गोली नलागेको भनी सुरक्षा निकायले लिएको अडानले गर्दा उनको विशेष टोलीले पुनः पोष्टमार्टम गरेको थियो । यसअघि गरिएको पोष्टमार्टमका क्रममा साहको टाउँकोमा दुई ओटा मेटल(धातु)का गोली पाइएको थियो । पुनः दोहो¥याएर पोष्टमार्टम गर्दा पनि टाउकोमा गोली लागेको पुष्टि भएपछि करिब ९ बजेमात्र धरानबाट शवहरुलाई सप्तरीका लागि प्रस्थान गरिएको थियो ।
लहानमा पनि हज्जारौं दिए श्रद्धाञ्जली
राजविराज, १२ मंसिर । सप्तरीका चार शहीदहरुलाई शवयात्राका क्रममा सिरहाको लहानमा हज्जारौं जनसमुदायले श्रद्धाञ्जली दिएका छन् ।
शनिबार र आइतबार आन्दोलनका क्रममा शहादत प्राप्त गरेका डाढा गाविसको बलिया–बथनाहा निवासी बिरेन्द्र राम, जमुनी मधेपुरा–९ छपकी निवासी नागेश्वर यादव, जमुनी मधेपुरा–४ प्रसाही टोलका शिबशंकर दास र राजविराज नगरपालिका–१ निवासी दिलिप कुमार साहको संयुक्त शवयात्रा राजविराज हुँदै लहान लगिएको थियो ।
राजविराज हुँदै लहान पुगेको शवयात्रालाई रमेश महतो चौकमा हज्जारौं जनसमुदायले अन्तिम बिदाई गरेका छन् । घण्टौदेखि शवयात्राको प्रतिक्षामा रहेका जनसमुदायले पुष्पगुच्छा अर्पण गरेका थिए । स्थानीयवासिन्दाहरुको विशेष आग्रहमा शवलाई डेढ घण्टासम्म राखिएको थियो ।
लहानमा अपार जनमानस सहभागी भएका कारण कुनै किसिमको अप्रिय घटना हुन नदिनका लागि चौकमै सयौंको संख्यामा सशस्त्र तथा नेपाल प्रहरी परिचालन परिचालन गरिएको थियो । शहीदहरुलाई अन्तिम दर्शन तथा बिदाईका क्रममा महिलाहरु बीच रुवावासी समेत चलेको थियो ।

﻿
३ पुस, काठमाडौं । राम्रो तलब सुविधा भएको रोजगारी दिलाउने भन्दै नेपाली चेलीहरुलाई ओमान पठाउने गिरोहीलाई प्रहरीले पक्राउ गरेको छ ।
नेपाल प्रहरीको केन्द्रीय अनुसन्धान ब्यूरो सीआईबीले नेपालबाट सडक बाटो हुँदै भारतको रुट प्रयोग गरेर खाडी मुलकमा लगेर नेपाली युवतीहरुको बेचबिखन गर्ने समूहलाई पक्राउ गरेको छ । कुवेत हिँडेकी काठमाडौंकी एक युवती ओमान पुर्‍याइएपछि मानव तस्करी गर्ने गिरोह समातिएको हो ।
कुवेत हिँडेकी शर्मिला ओमान पुगेपछि
गत असारमा काठमाडौंकी शर्मिला थापा (नाम परिर्वतन)को चिजान नवलपरासी दुम्कीवासका राजकुमार खरेलसँग भयो । २५ वर्षीया शर्मिलाले चिनजान भएको केही दिनमै आफू वेरोजगार भएको भन्दै विदेश पठाइदिन्न राजकुमारलाई आग्रह गरिन् ।
राजकुमारले कुवेत पठाइदिने आश्वासन दिए । त्यसपछि सुरु भयो शर्मिलाको विदेश जाने सपना र राजकुमारको धन्दा । राजकुमारले पास्पोट बनाईदिनेदेखि सबै व्यवस्था मिलाइदिएपछि असार अन्तममै उनी काठमाडौंको नयाँ बसपार्कबाट बस चढेर कुवेत जान हिँडिन् ।
काठमाडौं भैरहवाको सुनौली हुँदै नयाँ दिल्ली पुगेकी शर्मिला केही दिन त्यहीँ बसिन् । दिल्लीबाट उनलाई दलालहरुले श्रीलंका पुर्‍याए । त्यहाँ करिव २० दिन बसेपछि कागजपत्र बनाएर श्रीलंकाको एजेन्टले कुवेत पुर्‍याए ।
तर, कागजपत्र नक्कली भेटिए पछि कुवेतस्थित विमानस्थलबाट उनलाई फिर्ता पठाइदियो । दलाले उनलाई फेरि श्रीलंका ल्याएर राख्यो । केही दिन श्रीलंका बसेपछि युवतीलाई ओमान पुर्‍याइयो । सीआइबीकी एसपी मिरा चौधरीका अनुसार श्रीलंकाबाट कुवेत पुर्‍याउनेदेखि ओमान पुर्‍याउनेसम्म फरक-फरक एजेन्ट तयार पारिएको थियो ।
ओमान पुगेको केही दिनपछि नै आफूमाथि यौन दुव्र्यवहारदेखि मानसिक यातना दिन थाले पछि शर्मिलाले बल्ल आफु मानव तस्करीको फन्दामा परेको थाहा पाइन् । त्यहीँबाट उनले बहिनीलाई खबर गरेपछि सिआइबीले मानव तस्करी गर्ने गिरोहको खोजी गरेको थियो ।
यसरी तोडियो मानव तस्करीको जालो
दिदी ओमानमा अलपत्र परेको खबर पाएपछि शर्मिलाकी बहिनी १५ दिन अघि केन्द्रीय अनुसन्धान ब्यूरो सीआईबी पुगेकी थिइन् । र, उनकै सूचनका आधारमा प्रहरीले मानव तस्करी गर्ने गिरोहको खोजी सुरु गर्‍यो ।
मंसिर २१ गते सीआइबीले नवलपरासी दुम्किवासका राजकुमारलाई पक्राउ गर्‍यो, जो शर्मिलालाई पठाउने मुख्य एजेण्ट थिए । राजकुमारले नै ओमानमा फसेकी शर्मिलालाई नेपाल ल्याउने व्यवस्था गरे ।
उनी नेपाल फर्किएपछि सीआइबी गिरोहमा संलग्न रहेको आरोपमा ताप्लेजुङ फुलबारीका पुर्णबहादुर लिम्बु र रुपन्देही साविक गंगोलीयाका हरी प्रसाद थारुलाई पनि पक्राउ गरेको छ ।
काठमाडौंदेखि श्रीलंकासम्म दलालको नेटवर्क
सीआइबीले पक्राउ गरेको राजकुमार खरेल, पुर्णबहादुर लिम्बु र हरीप्रसाद थारुको जिम्मेवारी फरक-फरक भएको खुलेको छ ।
एसपी चौधरीका अनुसार राजकुमारले युवती खोज्ने र बसपार्कमा लगेर बस चढाउने देखि दिल्लीमा भएका एजेन्टसँग कुरा गर्ने जिम्मा सम्हालेका थिए । हरिप्रसाद थारुले भने काठमाडौंबाट बुटवल पुगेका युवतीलाई नेपालको सीमा कटाइदिने जिम्मेवारी पुरा गरेका थिए ।
‘नेपालको सीमा कटाइदिए वापत थारुले पाँच हजार पाउँछु भन्छ । भारतमा जिम्मा लिने अर्कै समुह रहेछ’ एसपी चौधरीले भनिन् ।
अर्का अभियुक्त पूर्ण लिम्बुले भने काठमाडौंमा बस्ने र युवतीहरुको पास्पोर्ट बनाइदिने जिम्मेवारी लिएका थिए । लिम्बुको कोठाबाट ब्युरोले १० वटा अन्य पास्पोर्ट समेत जफत गरेको छ ।
‘श्रीलंका पुर्‍याउने एजेन्ट भारतमा छुट्टै छ भने श्रीलंकामा अर्को समुह छ, जुन देश गन्तव्य हो त्यो देशमा पनि अर्कै एजेण्ट देखिन्छ’ ब्युरोका डिआइजी नवराज सिलवालले अनलाइनखबर भने, ‘नेपालको मानव तस्करी गर्ने खतरनाक गिरोह सक्रिय भइरहेको यसले देखाएको छ ।’
प्रहरी अनुसन्धानका क्रममा यही समूहले अहिलेसम्म पाँच जना युवतीलाई विभिन्न देशमा पठाइसकेको खुलेको छ ।
डिआइजी सिलवालका अनुसार श्रीलंका र भारतमा केही विदेशी एजेण्ट समेत सक्रिय रहेको भेटिएको छ । उनले भने ‘नेपालबाट युवती तस्करी गर्न नेपालीहरुको साथमा विदेशी गिरोह पनि सक्रिय देखिएको छ । उनीहरुलाई पक्राउ गर्न इन्टरपोलसँग समन्वय गर्छौं । ‘
नेपालमा पनि यही समूहमा संलग्न रहेका केही व्यक्तिहरु फरार भएको सीआइबीले जनाएको छ ।
कहाँ-कहाँ पुर्‍याइन्छन नेपाली युवती ?
मानव तस्करहरुले नेपाली युवतीहरुलाई कुवेत, ओमान जस्ता खाडी मुलुक मात्रै नभएर अफि्रकन मुलुकहरुमा समेत पठाउने गरेका छन् ।
ब्युरोका डिआइबी सिलवालका अनुसार तान्जानिया, केन्या लगायतका आफि्रकन मुलुकहरुमा नेपाली युवती पुर्‍याउन तस्करहरुले भारत र श्रीलंकाको रुट प्रयोग गरिरहेका छन् ।
त्यस्ता अफि्रकन मुलुकहरुमा अलपत्र परेका नेपाली युवतीहरु कति छन त्यसको यकिन तथ्याँक सरकारसँग पनि छैन । २ सय भन्दा बढी युवतीहरु दलालमार्फत अफि्रकन मुलुकहरुमा यौन शोषणमा परिरहेको हुन सक्ने अनुमान केन्द्रीय अनुसन्धान ब्यूरो सीआईबीको छ ।
सामान्य चिनजानकै भरमा रोजगारको लागि भन्दै विदेश जान मरिहत्ते गर्ने युवती तथा शैक्षिक योग्यता कम भएकाहरु दलालको मुख्य निशानामा पर्ने गरेका छन् । कतिपय दलालहरुले उतैको एजेण्टसँग रकम असुल गर्ने भएकोले विदेश जान खोज्ने युवतीलाई फ्रिमा  नै विदेश पठाउने बहानामा समेत खाडीमा पुर्‍याउने गरेका छन् ।
यसअघि ब्युरोकै अपे्रशनमा म्यारिज ब्युरोको नाममा नेपाली युवती चीन तस्करी गर्ने गिरोहलाई पनि पक्राउ गरेको थियो ।

﻿
११ फागुन, काठमाडौं । सरकारले कक्षा ११ र १२ को नतिजा पनि लेटर ग्रेडिङ प्रणालीबाट सार्वजनिक गर्ने भएको छ । सिटिइभिटी अन्तर्गतका शैक्षिक कार्यक्रमको नतिजामा पनि लेटर ग्रेडिङ प्रणाली लागु हुनेछ ।
शिक्षामन्त्री गिरिराजमणि पोखरेलले मंगलबार पत्रकार सम्मेलन गरी विद्यालय तहकै संरचना भएकाले कक्षा ११ र १२ मा लेटर ग्रेडिङ प्रणालीबाट सार्वजनिक गर्ने बताए ।
ग्रेडिङ मूल्यांकन गर्न लोकसेवासँग परामर्श
एसएलसी परीक्षामा लेटर ग्रेडिङ प्रणाली लागु भइसकेको छ । एसएलसीमा ९ वटा ग्रेडको व्यवस्था गरिए पनि ११ र १२ कक्षामा कतिवटा ग्रेड कायम गर्ने भन्ने निर्णय भने भइसकेको छैन ।
परिषदको बोर्ड बैठकले ग्रेडका विषयमा सुझाव दिन परिषदका सहसचिव दुर्गा अर्यालको संयोजकत्वमा ५ सदस्यीय समिति गठन गरेको मन्त्री पोख्रेलले जानकारी दिए । ग्रेडिङ प्रणालीमा ‘सी’भन्दा कम ग्रेडमा एसएलसी उत्तीर्ण भएकाहरुलाई उच्चशिक्षा अध्ययनमा भर्ना नलिने तयारी भइरहेका बेला यस सम्बन्धि कार्यविधि बनाउन पनि समितिलाई जिम्मा दिइएको छ ।
कानुनमा एसएलसी फेल भएको व्यक्तिले उच्चशिक्षा अध्ययन गर्न नपाउने व्यवस्था भएका कारण कानुन संशोधन गर्ने तयारी भइरहेको मन्त्री पोखरेलले बताए ।
त्यस्तै एसएलसीको ग्रेडिङ प्रणालीको नतिजा अनुसारको मूल्यांकनका लागि लोकसेवा आयोगसँग पनि छलफल भइरहेको शिक्षा मन्त्रीले जानकारी दिए ।
उच्च माविमा पनि दूर शिक्षा पद्धति
शिक्षा मन्त्रीले कक्षा ११ र १२ मा आगामी शैक्षिक सत्रबाट दूर र खुल्ला शिक्षा पद्धति पनि लागु गर्ने बताए । हाल विद्यालय र विश्वविद्यालय तहमा मात्र दूर/खुल्ला शिक्षा पद्धतिबाट पठनपाठन हुने गरेको छ ।
मन्त्रालयले ११ र १२ कक्षामा दूर/खुल्ला शिक्षा पद्धतिबाट पठन पाठन संचालन गर्ने विषयमा कार्यविधि बनाउन शिक्षा विभागका महानिर्देशक खगराज बरालको संयोजकत्वमा ५ सदस्यीय कार्यदल गठन गरेको छ ।
मन्त्रालयले उच्चस्तरीय राष्ट्रिय शिक्षा आयोग गठनका सम्बन्धमा सुझाव लिन यहि फागुन १६ गते प्रधानमन्त्री केपी शर्माको उपस्थितिमा वृहद् कार्यशाला गर्ने निर्णय पनि गरेको छ ।
मुलुक संघीय संरचनामा गइसकेको परिप्रेक्षमा शैक्षिक संरचना पनि संघीय संरचनासँग मेल खाने गरी निर्माण गर्ने तयारी मन्त्रालयले गरेको छ ।
शिक्षामन्त्री एशिया एजुकेशन समिटको मुख्यवक्ता
यसैबीच शिक्षामन्त्री गिरिराजमणि पोखरेलले युनेस्केको आयोजनामा थाइल्याण्डमा हुन लागेको एशिया एजुकेशन समीट २०१६ लाई सम्बोधन गर्ने भएका छन् ।
विद्यालयको पहुँचबाट बाहिर रहेका बालबालिकालाई लचिलो सिकाई पद्धतिद्वारा शिक्षा प्रदान गर्ने उद्देश्यले आयोजना गरिएको एशियाली स्तरको समिटलाई सम्बोधन गर्ने दुई वक्तामध्ये एक नेपालका शिक्षामन्त्री हुन् । समिटमा २० मुलुकका ४ सय प्रतिनिधिको सहभागिता रहनेछ ।
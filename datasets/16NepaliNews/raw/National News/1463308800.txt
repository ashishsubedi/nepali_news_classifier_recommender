
﻿दिपेश पछाई/नयाँ  पत्रिकाभैरहवा, २ जेठ
रुपन्देहीको भैरहवास्थित विशेष आर्थिक क्षेत्र (सेज) तीन महिनाभित्रमा सञ्चालनमा आउने भएको छ । उद्घाटन भएर पनि हालसम्म सञ्चालनमा नआएको सेज तीन महिनाभित्र पूर्ण रूपमा सञ्चालनमा ल्याउन लागिएको हो ।साउन तेस्रो सातासम्म सञ्चालनमा आउने
सिद्धार्थनगर उद्योग वाणिज्य संघ सिद्धार्थनगरले आयोजना गरेको विशेष आर्थिक क्षेत्र (सेज) सञ्चालनसम्बन्धी छलफलमा सेज विकास समितिका कार्यकारी निर्देशक चण्डीकाप्रसाद भट्टले साउन तेस्रो सातासम्म जसरी भए पनि सेज सञ्चालनमा ल्याइने बताएका छन् ।
लामो समयदेखि पारित हुन नसकेको सेज ऐन चालू संसद्बाटै यसै साता पारित हुने हुँदा तीन महिनाभित्र सञ्चालनमा ल्याउन सकिने उनले जानकारी दिएका हुन् ।उद्योगी व्यवसायीको आशंका
०७१ मंसिरमा उद्घाटन गरिएको सेज अबको तीन महिनाभित्रै सञ्चालनमा आउने भन्नेमा उद्योगी व्यवसायी आशंका व्यक्त गर्छन् । संशोधित कार्यविधिअनुरूप गत वैशाख २१ मा उद्योग स्थापनाका लागि आह्वानपत्र खुलाइएको निर्देशक भट्टले जानकारी दिए । सूचना जारी भएको ९१औँ दिनमा उद्योग छनोट गरी जग्गा हस्तान्तरण सुरु गरिने उनको भनाइ छ ।सेजमा लगानी लगाउन उद्योगीसाग आग्रह
संशोधित कार्यविधि अध्ययन गरी सोहीअनुरूप निर्धक्क भएर सेजमा लगानी भित्र्याउन उद्योगी व्यवसायीलाई उनले आग्रह गरे । सेजमा हालसम्म ८० प्रतिशतभन्दा बढी पूर्वाधार निर्माण सकिइसकेको छ । विद्युत्, पेट्रोल पम्प र धर्मकाँटा जडानका काम भने बाँकी छन् ।लगानी सुनिश्चित गर्न ऐन पारित हुनैपर्ने
उद्योग वाणिज्य महासंघका केन्द्रीय सदस्य महेन्द्रकुमार श्रेष्ठले ऐन नआएसम्म लगानी सुनिश्चित नहुने भएकाले पहिले ऐन पारित हुनुपर्नेमा जोड दिए । पूर्वाधार र नीतिगत व्यवस्थाविनै उद्घाटन गरिएको सेज सञ्चालनका विषयमा व्यवसायी आशंकित रहेको उनले बताए ।
संघका निर्वतमान अध्यक्ष विष्णु शर्माले बोलेका कुरा व्यवहारमा कार्यान्वयन गरी देखाउन निर्देशक भट्टसँग आग्रह गरे ।सेज पूर्वाधार निर्माणमा ढिलाइ
संघ अध्यक्ष रामकुमार शर्माले ऊर्जा व्यवस्थापनलगायतका अत्यावश्यक र आधारभूत पूर्वाधार निर्माणमा भइरहेको ढिलाइका कारण सेज सञ्चालनप्रति अहिले पनि विश्वास गरिहाल्नुपर्ने अवस्था नरहेको बताए । कार्यक्रममा जगदम्बा सिन्थेटिकका अनिल जाटिया, अर्घाखाँची सिमेन्ट उद्योगका राजेश अग्रवाल, रोडा ढुंगा उद्योग व्यवसायी संघ अध्यक्ष गोपाल ज्ञवालीलगायतले सेज सञ्चालनका लागि पूर्वाधार निर्माणलाई प्राथमिकतामा राख्न आग्रह गरेक थिए ।
उद्योगका लागि जग्गा वितरण गरिँदा जग्गा होल्ड गर्ने र भित्रभित्रै प्लट किनबेच हुने हुँदा लगानीकर्ता छनोटका वेला विशेष ध्यान दिइनुपर्ने सुझाब उनीहरूको थियो ।सस्तियो भाडा
५२ बिघा क्षेत्रफलमा फैलिएको सेजमा १६ सयदेखि ३७ सय वर्गमिटरका ६८ प्लट छन् । यसअघि १ सय ५० रुपैयाँ प्रतिस्क्वायर मिटर भाडा तोकिएकामा भाडादर महँगो भएको लगानीकर्ताको गुनासोपछि संशोधित कार्यविधिमा प्लटको भाडा घटाएर अहिले २० रुपैयाँ प्रतिस्क्वायर मिटर प्रतिमहिना तोकिएको छ ।यस्तो छ, सेज सम्झौता
संशोधित कार्यविधिअनुरूप आह्वानपत्र माग गरिएको मितिले ९० दिनभित्र उद्योग छनोट भइसक्नुपर्नेछ । सम्झौता भएको एक वर्षभित्र उद्योग सञ्चालन गर्नुपर्ने र ठूला उद्योगको हकमा भने काम र प्रगतिका आधारमा थप एक वर्ष गरी दुई वर्षमा सञ्चालन गर्नुपर्ने प्रावधान छ । अन्यथा एकपटका लागि जरिवाना र त्यसपछि खारेज हुन सक्ने प्रावधान छ ।
भैरहवामा सेज निर्माण प्रक्रिया १५ वर्षअघि नै थालिएको थियो । सेजमा स्थापना हुने उद्योगले ७५ प्रतिशत उत्पादन विदेश निर्यात गर्नुपर्ने छ ।
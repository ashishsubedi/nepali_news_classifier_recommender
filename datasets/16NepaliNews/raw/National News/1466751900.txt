
﻿नयाँ पत्रिकाको ‘गज्जबको झट्का’
नयाँ पत्रिकाकाठमाडौं, १० असार
नयाँ पत्रिका दैनिकले ग्राहक वर्गलाई लक्षित गरी सञ्चालन गरेको ‘गज्जबको झट्का’ योजनाअन्तर्गत मलेसिया ट्रिपको दुईतर्फी टिकट पाटन औद्योगिक क्षेत्रभित्र रहेको नेपाल ढलौट उद्योगले जितेको छ । बुधबार पुतलीसडकस्थित मुख्य कार्यालयमा भएको लक्की ड्रमा उद्योग वाणिज्य महासंघका अध्यक्ष पशुपति मुरारकाले ढलौट उद्योगलाई विजेता घोषणा गरे ।
योजना सुरु भएको १५ दिनसम्ममा नयाँ तथा नवीकरण गरेका तीन हजार एक सय १२ ग्राहकमध्येबाट मुरारकाले ७९६२ नम्बरको रसिद तानेका थिए । सो रसिद नम्बर ढलौट उद्योगको रहेको वितरण विभागले जनाएको छ । उद्योगका सञ्चालक प्रगतिरत्न शाक्यले बुधबारै कार्यालयमा आएर भ्रमण प्याकेजबारे जानकारी लिएका छन् ।
उनले पत्रिका नवीकरण गर्दा मलेसिया घुम्न जानका लागि दुईतर्फी टिकट पाउने आशै नगरको बताए । ‘म नयाँ पत्रिकाको सुरुदेखिकै ग्राहक हो । यसपटक नवीकरण गर्दा एउटा मोबाइल पाएको थिएँ,’ उनले भने, ‘मलेसिया भ्रमणका लागि दुईजनालाई दुईतर्फी हवाई टिकट पाउनेबारे सोचेकै थिइन् । तपाईंहरूले खबर गर्दा पो थाहा पाएँ ।’
वितरण विभागले शाक्यलाई लक्की ड्रको विजेता भएको जानकारी गराउँदा उनले पत्याएका थिएनन् । ‘म धातुको घन्टी बनाइरहेको थिएँ । त्यतिकैमा मोबाइल बज्यो । नयाँ पत्रिकाबाट फोन गरेर मलेसिया घुम्न जान दुईतर्फीको हवाई टिकट पाउनुभयो भनेर भनियो, सुरुमा पत्यार लागेन,’ उनले भने, ‘रसिद नम्बर हेरेपछि भने पत्यार लाग्यो ।’ उनले थाइल्यान्ड, रसियालगायतका देश पुगे पनि मलेसिया पहिलोपटक जाने अवसर मिलेको बताए ।
‘मेरो पासपोर्ट तयार छ । श्रीमतीको पासपोर्ट नवीकरण गरेर चाँडै घुम्न जानेछौँ,’ उनले खुसी व्यक्त गरे । वितरण विभागका कार्यक्रम संयोजक ज्ञानप्रसाद ढुंगानाले ग्राहक योजनामा पाठकले उल्लासपूर्वक सहभागिता जनाइरहेको बताए । ‘योजना अवधिभित्र एक वर्षका लागि तीन हजार चार सय रुपैयाँ तिरेर नयाँ सदस्य बन्ने वा नवीकरण गर्ने ग्राहकले चार हजार दुई सय रुपैयाँभन्दा बढीको पुरस्कार हातहातै जित्न सक्छन्,’ उनले भने ।
ग्राहकले भक्तपुरको पलासेमा रहेको फन भ्यालीको एक हजार दुई सय रुपैयाँ मूल्यबराबरको दुईवटा टिकट, एक हजार ६ सय ८० रुपैयाँ मूल्यबराबरको डिसहोमको रिचार्जकार्ड र टाइमेक्स घडी वा कलर्स मोबाइल तत्कालै पाउँछन् ।
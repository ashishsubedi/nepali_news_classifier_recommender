
﻿काठमाडौं । बुधबार चीनको गान्सु प्रान्तको राजधानी लान्झाउबाट अन्तर्राष्ट्रिय मालवाहक रेल नेपालका लागि छुटेको छ । चिनिया सत्तारुढ कम्युनिस्ट पार्टीको आधिकारिक पत्रिका पिपल्स डेलीको अनलाइन संस्करणमा प्रकाशित समाचारकाअनुसार ४३ वटा डिब्बा र ८६ कार्गो कन्टेनरमा दैनिक उपभोग्य सामान र घरायसी प्रयोगका सामान बोकेर रेल नेपालका लागि छुटेको हो ।
७०११ नम्बरको रेलको अग्रभागमा चिनिया भाषामा लानझाउ–काठमाडौं लेखिएको छ । काठमाडौंसम्म रेलमार्ग नभएका कारण उक्त रेल सिगात्सेसम्म आउने छ ।
त्यहाँबाट नेपालको जिलोङ पोर्टसम्म ५ सय ६४ किलोमिटर सडक यात्रा गर्नुपर्नेछ । जिलोङ पोर्टबाट काठमाडौंसम्म दुरी १ सय ६० किलोमिटर रहेको छ, जुन नेपाल भित्रको सडक यात्रा हुनेछ । यसरी सामान ल्याउँदा समुद्री बाटो प्रयोग गरेर ल्याउनुभन्दा ३५ दिन कम हुने पनि उक्त समाचारले जनाएको छ । यसबाट नेपाल र चीनबीचको ढुवानी खर्च कम हुने आशा पनि गरिएको छ ।
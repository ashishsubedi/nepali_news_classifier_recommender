
﻿१३ पुस, पोखरा । माओवादी केन्द्र निकट अखिल क्रान्तिकारीले बिभिन्न तहका उत्कृष्ट विद्यार्थीहरुलाई राजनीतिमा आउन अपिल गरेको छ । राजनीतिको फोहोरी खेल अन्त्य गर्न ‘टपर’ विद्यार्थीहरु राजनीतिमा आउनुपर्ने क्रान्तिकारीको ठहर छ ।
इन्जिनियरिङ अध्ययन संस्थान पश्चिमाञ्चल क्याम्पस पोखरामा बुधबार आयोजित टपर विद्यार्थीहरूको स्वागत तथा सम्मान कार्यक्रममा बोल्दै अखिल क्रान्तिकारीका अध्यक्ष नरेन्द्र न्यौपानेले भने, ‘राम्रा र अब्बल मान्छेहरु राजनीतिमा नलाग्ने हो भने त्यो खाली ठाउँ खराब मान्छेहरुले परिपूर्ति गर्छन् ।’
राजनीति सबै नीतिहरुको पनि माउ नीति भएको चर्चा गर्दै अध्यक्ष न्यौपानेले भने, ‘सधैं राजनीति र नेतालाई गाली गरेर राजनीतिबाट टाढा भागेर मुलुक बन्दैन ।’
सहि मान्छे राजनीतिमा लागे राजनीति पनि सहि दिशामा अघि बढ्ने न्यौपानेको दावी थियोे । राजनीतिलाई सहि मार्गमा हिँडाउन विभिन्न विश्वविद्यालयका टपर र दक्ष जनशक्तिलाई राजनीतिमा आउन उनले अपिल गरे ।
उनले अबको स्ववियु निर्वाचनमा अखिल क्रान्तिकारीलाई नम्बर एक संगठन बनाउने अभियानमा लाग्न विद्यार्थीहरुलाई निर्देशन पनि दिए ।
कार्यक्रममा अखिल क्रान्तिकारीका उपाध्यक्ष एवं प्रवक्ता सुरेन्ऽ बस्नेतले शिक्षा, स्वास्थ र रोजगारीलाई मौलिक हकको रुपमा कार्यान्वयन गर्न अबको विद्यार्थी आन्दोलन केन्दि्रत हुनुपर्ने बताए । उनले ति सबै सुनिश्चित गर्न अखिल क्रान्तिकारी नम्बर एक संगठन हुनुपर्ने उनको भनाइ छ ।
कार्यक्रममा ४ नम्बर प्रदेशका वाइसीएल संयोजक सुमन पौडेल, अखिल क्रान्तिकारीका सचिव कुषल पौडेल, कास्की अध्यक्ष नारायण बडाल लगायतले शुभकामना मन्तब्य राखेका थिए ।
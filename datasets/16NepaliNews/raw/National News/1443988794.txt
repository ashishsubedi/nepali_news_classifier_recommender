
﻿धनगढी : पार्टी छोडेर विभिन्न विरोधका बाबजुद मधेस जानु भएका नेता डा. बाबुराम भट्टलाई कैलाली नआउन जिल्ला प्रशासन कार्यालय कैलालीले आग्रह गरेको छ ।डाक्टर बाबुराम भट्टराई यही असोज २० गते थरुहट-थारुवानको विरोध सभा सम्बोधनका लागि धनगढी आउने कार्यक्रम तय भएको थियो ।आज बसेको जिल्ला सुरक्षा समितिको बैठकले असोज २० गतेको थरुहटको कार्यक्रममा नआउन गृहमन्त्रालयमार्फत भट्टराईलाई आग्रह गर्ने निर्णय गरेको हो ।

 कैलालीको शान्ति सुरक्षाको अवस्था अझै चुनौतीपुर्ण छ । अखण्ड सुदूरपश्चिम पक्षधर र थरुहट-थारुवान बीच आपसी सद्भाव र मेलमिलाप कायम भैसकेको छैन , जिल्ला प्रशासन कार्यालय कैलालीले जारी गरिएको विज्ञप्तीमा भनिएको छ,  दुबै पक्षको सम्बन्ध पुर्णरुपमा सुधार भइनसकेको अवस्थामा जुनसुकै बेला जस्तोसुकै घटना हुनसक्ने भएकाले, पुर्व प्रधानमन्त्री डाक्टर बाबुराम भट्टराईलाई कैलालीको कुनै पनि कार्यक्रममा सहभागी नहुन गृह मन्त्रालयमार्फत जानकारी गराउने निर्णय गरियो । 

पार्टी र सभासददबाटसमेत राजीनामा दिएर असोज १२ गते जनकपुरमा आमसभा सम्बोधन गर्न गएका पुर्व प्रधानमन्त्री डा.बाबुराम भट्टराईले सम्बोधन गरेलगत्तै, त्यहाँ पनि विरोध भएको थियो । उनले बोलेलगत्तै मञ्चमा तोडफोड र आगजनी गरिएको थियो ।कैलालीमा असोज २० गते थरुहट-थारुवानको कार्यक्रम गर्न दिने वा नदिने भन्ने विषयमा पनि अझै स्थानीय प्रशासनले निर्णय गर्न सकेको छैन ।

स्थानीय प्रशासनले, थारु नेताहरुले कुनै अप्रिय घटना हुन नदिने ग्यारेन्टी लिएमा मात्रै कार्यक्रम गर्न दिने अन्यथा गर्न नदिने सोच बनाएको सुरक्षा स्रोतले जनाएको छ ।थारु नेताहरुले कर्फ्यू लगाएपनि धनगढीमा कार्यक्रम गरेरै छोड्ने अभिब्यक्ति दिएपछि, स्थानीय प्रशासनले झन सुरक्षा चुनौती बढेको महसुस गरेको छ ।

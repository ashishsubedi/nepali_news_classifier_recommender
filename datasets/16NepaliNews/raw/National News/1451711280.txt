
﻿
पुष्प दुलाल
१८ पुस, काठमाडौं । साना संस्थाहरुको सेयरबारे चर्चा कमै हुने भएकाले तपाईलाई ठूला बैंकको सेयरमा लगानी गरेमात्रै राम्रो फाइदा कमाउन सकिन्छ भन्ने लागेको हुनसक्छ ।
तर, पछिल्लो समयमा साना संस्था अर्थात लघुवित्त विकास बैंकहरुमा लगानी गर्ने लगानीकर्ताहरुले ठूला बैंककोभन्दा धेरै कमाएका छन् ।
सेयर बजारमा लगानी गरी ठूलो नाफा कमाउनेहरुका लागि लघुवित्त कम्पनीहरुको सेयर उपयुक्त विकल्प हुन थालेको छ । लघुवित्त कम्पनीहरुले गत आर्थिक वर्षको नाफाबाट घोषणा गरेको लाभांसले लगानीकर्ताहरुलाई साना संस्थाको सेयरतर्फ आकषिर्त गरेको छ । धेरै लाभांस घोषणा गर्ने संस्थाहरुको सेयरमुल्य पनि उल्लेख्यरुपमा बढेको छ ।
लाभांसको घोषणा गर्ने कम्पनीहरुले १० देखि ६२ प्रतिशतसम्म लाभांस दिने प्रस्ताब गरेका छन् । कम्पनीहरुले गरेको यो प्रस्ताब नियामक नेपाल राष्ट्र बैंक र कम्पनी स्वयंकै साधारणसभाले स्वीकृति दिएपछि मात्रै वितरण हुनेछ ।
निर्धन उत्थान लघुवित्त विकास बैंकले सबैभन्दा धेरै लाभांस दिने घोषणा गरेको छ । उसले ४८.८१ प्रतिशत बोनस सेयर र १३.१० प्रतिशत नगद लाभांस गरी सेयरधनीलाई चुक्ता पुँजीको ६२.९१ प्रतिशत लाभांस दिने घोषणा गरेको हो ।
कम्पनीले घोषणा गरेको यो लाभांस हालसम्म लाभांसको घोषणा गर्ने वाणिज्य बैंक, विकास बैंक, फाइनान्स कम्पनी र लघुवित्त विकास बैंक मध्येकै सबैभन्दा धेरै हो । गत वर्ष पनि यो संस्थाले ४० प्रतिशत बोनस र १२ प्रतिशत नगद गरी लगानीकर्तालाई ५२ प्रतिशत लाभांस दिएको थियो ।
नागबेली लघुवित्त विकास बैंकले यो वर्ष सेयरधनीलाई ५५ प्रशित बोनस सेयर र २.८९ प्रतिशत नगद गरील कूल ५७.८९ प्रतिशत लाभांस दिने घोषणा गरेको छ ।
त्यसैगरी स्वावलम्बन लघुवित्त विकास बैंकले सेयरधनीलाई ४२ प्रतिशत बोनस सेयर र १०.६३ प्रतिशत नगद लाभांस दिने घोषणा गरेको छ । त्यसैगरी, नेरुडे लघुवित्त विकास बैंकले ४४ प्रतिशत बोनस सेयर र २.३२ प्रतिशत नगद लाभांस दिने घोषण गरेको छ ।
संस्था
प्रस्तावित बोन सेयर
प्रस्तावित नगद लाभांस
निर्धन उथ्थान लघुवित्त
४८.८१
१३.१
नागबेली लघुवित्त
५५
२.८९
स्वाबलम्बन लघुवित्त
४२
१०.६३
नेरुडे लघुवित्त
४४
२.३२
छिमेकी लघुवित्त
४०
१२.७
बिजया लघुवित्त
४१.७२
२.१९
स्वरोजगार लघुवित्त
३४.२
१.८
साना किसान विकास बैंक
२५
१.३१
रुलर माइक्रोफाइनान्स
१०
१६.३२
मिथिला लघुवित्त
२०
–
फस्ट माइक्रोफाइनान्स
१५
०.७९
क्लिन भिलेज माइक्रोफाइनान्स
१५
–
लक्ष्मी लघुवित्त
१०
०.५३
त्यस्तै, छिमेकी लघुवित्त विकास बैंकले सेयरधनीलाई ४० प्रतिशत बोनस सेयर र १२.७ प्रतिशत नगद लाभांसको घोषणा गरेको छ । त्यसैगरी, बिजया लघुवित्त विकास बैंकले ४१.७२ प्रतिशत बोनस सेयर र २.१९ प्रतिशत नगद लाभांस दिने घोषणा गरेको छ ।
स्वरोजगार लघुवित्तले ३४ प्रतिशत लाभांश दिने घोषणा गरेको छ । गत वर्ष २७ प्रतिशत बोनस र २० प्रतिशत नगद लाभांश दिएको थियो । बोनस वितरण पछिको संस्थाको चुक्ता पुँजी २६ करोड ७० लाख रुपैयाँ पुग्नेछ ।
त्यसैगरी, २३ करोड रुपैयाँ चुक्ता पुँजी रहेको साना किसान विकास बैंकले पनि लगानीकर्तालाई २५ प्रतिशत बोनस सेयर दिने प्रस्ताव गरेको छ । अघिल्लो वर्ष १५ प्रतिशत बोनस दिएको साना किसानले यसपटक थपेको छ। बैंकले ५ करोड ७६ लाख रुपैयाँ बराबरको बोनस दिँदैछ। बोनस वितरणपछि यो बैंकको पुँजी २८ करोड ८३ लाख रुपैयाँ पुग्नेछ ।
त्यसैगरी रुलर माइक्रोफाइनान्सले १० प्रतिशत बोनस सेयर र १६.३२ प्रतिशत नगद लाभांसको घोषणा गरेको छ । मिथिला लघुवित्तले २० प्रतिशत बोनस सेयर मात्रै दिने घोषणा गरेको छ भने क्लिन भिलेज माइक्रोफाइनान्स कम्पनीले पनि १५ प्रतिशत बोनस सेयरमात्रै दिने घोषणा गरेको छ ।
फस्ट माइक्रोफाइनान्स डेभलपमेन्ट बैंकले १५ प्रतिशत बोनस सेयर र त्यसको कर प्रायेजनका लागि मात्र अर्थात् ०.७९ प्रतिशत नगद लाभांसको घोषणा गरेको छ । त्यस्तै, लक्ष्मी लघुवित्तले पनि १० प्रतिशत बोनस सेयर र त्यसको कर प्रयोजनका लागि मात्र ०.५३ प्रतिशत नगद लाभांसको घोषणा गरेको छ ।
हाल ३६ वटा लघुवित्त कम्पनीहरु सञ्चालनमा रहेका छन् । लघुवित्त कम्पनीहरुको पुँजी सानो हुने र कर्जा पनि सुरक्षित हुने भएकाले राम्रो नाफा कमाउँदै आएका छन् । कम्पनीहरुले राम्रो नाफा कमाएपछि सेयरधनीलाई लाभांस पनि निकै राम्रो दिन सफल भएका हुन् । जसकारण थोरै पुँजी र आधार सानो भएपनि लघुवित्त कम्पनीहरुको सेयर मूल्य उच्च छ । केही लघुवित्त कम्पनीहरुको सेयर मूल्य त वाणिज्य बैंकहरुको भन्दा पनि धेरै छ ।
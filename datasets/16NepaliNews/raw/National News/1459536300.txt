
﻿
१९ चैत, काठमाडौं । प्रधानमन्त्री केपी शर्मा ओलीले चीन भ्रमणबाट फर्केलगत्तै पार्टीको स्थायी कमिटी बैठक प्रधानमन्त्री निवास बालुवाटारमा डाकेका थिए । प्रधानमन्त्रीले डाकेको बैठक दुई दिनसम्म चलेर वीचैमा भाँडिएको छ । प्रस्तुती हेर्दा अध्यक्ष केपी ओली र बरिष्ठ नेता माधव नेपाल कोही पनि तत्कालै गल्ने पक्षमा देखिएका छैनन् ।
बालुवाटारको भनाभन
प्रधानमन्त्री केपी ओली नेकपा एमालेको अध्यक्षमा निर्वाचित भएको १ वर्ष ९ महिना बितिसकेको छ । यो अवधिमा पार्टीका ३१ वटा विभागहरुले अहिलेसम्म पूर्णता पाएका छैनन् । तिनै विभागहरुलाई पूर्णता दिनका लागि बालुवाटारमा बोलाइएको बैठक ओली र नेपालवीचको भनाभनपछि वीचैमा भाँडिएको हो ।
बालुवाटारमा मंगलबार बसेको स्थायी कमिटी बैठकमा संस्थापन पक्षले विभागहरुको पूर्णताका लागि प्रस्ताव ल्याएको थियो । तर, माधव नेपाल पक्षले पार्टी नियमावलीको नियम २० को (ख) लाई देखाउँदै विभागका पदाधिकारीहरुको मनोनयन सचिवालयले तयार पार्नुपर्नेमा गोप्य ठाउँबाट ल्याइएको भन्दै आपत्ति जनायो । त्यसपछि ओलीकै आग्रहमा मंगलबार नै रातारात सचिवालयको बैठक बोलाइयो र संगठन विभागमा मनोनयन गर्ने नेताहरुको नाममाथि छलफल भयो ।
रातिको छलफलपछि बुधबार बिहान बालुवाटारमा फेरि स्थायी कमिटी बैठक बस्यो । सो बैठकमा अध्यक्ष ओलीले माधव नेपाल पक्षले सिफारिस गरेका सबै नामहरुलाई मान्न नसकिने बताएपछि माधव नेपाल जंगिए ।
बैठकमा एकाएक आक्रोशित बनेका नेता नेपालले आवेशमा आएर धेरै कुराहरु बोले । अध्यक्ष बनेको दुई वर्ष पुग्न लाग्दा पनि ओलीले पार्टीमा सबैलाई मिलाएर लैजान नसकेको, अध्यक्ष आफैं गुटबन्दीमा लागेको र बालुवाटारमा टुटका मान्छेलाई भोज खुवाएर सरकारी सम्पत्तिको दुरुपयोग गरेको आरोप माधव नेपालले ओली माथि लगाए । अध्यक्षले आफैं मदन भण्डारी फाउन्डेसनका नाममा गुटबन्दी गरेको आरोप पनि नेता नेपालले ओलीमाथि लगाए ।
तर, केपी ओली हत्पति गल्ने खालका नेता होइन । एकातर्फ प्रधानमन्त्री बनेको र अर्कोतिर भर्खरै भारत र चीनको भ्रमण सकेर अन्तरराष्ट्रिय छवि बनाएका ओली माधव नेपालले कराउँदैमा पछि हट्ने कुरै भएन । माधव नेपालले चेताचवनी दिँदादिँदै ओलीले महासचिवलाई निर्णय लेख्न बैठकमा आदेश दिए ।
एमातर्फ माधव नेपालले महाधिवेशनमा आएको मतको स्मरण गराउँदै नोट अफ डिसेन्ट लेखेर देशव्यापीरुपमा जाने चेतावनी दिनु र अर्कोतिर अध्यक्ष पनि आफ्नो अडानमा टसमस नभई अघि जान खोज्नुले एमालेभित्रको अबको अन्तरद्वन्द्व सहजै टुंगिने देखिँदैन ।
यद्यपि बुधबारको बैठकमा झलनाथ खनाल र वामदेव गौतम दुबैले मिलेर जानुपर्छ भनेका कारण अध्यक्ष ओलीले आफू चितवन जानुपर्ने भन्दै बैठक स्थगित गरेका थिए । यो विवाद समाधान नभई मुल्तवीजस्तो मात्रै थियो । अब २४ गतेका लागि तोकिएको पोलिटब्यूरो कमिटीमा फेरि संगठन विभागमा क-कसलाई राख्ने भन्नेबारे फेरि विवाद चुलिने सम्भावना छ ।
तर, माधव नेपाल पक्षका एक नेता भन्छन्- ‘विवाद हुने कि नहुने भन्ने कुरा अध्यक्षका हातमा छ, किनकि विवाद गर्नुपर्ने विषय नै छैन, हामीले दिएका नाममा अध्यक्षले सहमति जनाइदिनासाथ समस्या समाधान हुन्छ ।’
तर, अध्यक्ष ओली र उनका निकटस्थहरु माधव नेपाल पक्षलाई पेलेरै जाने पक्षमा रहेको नेपाल पक्षको बुझाइ छ ।
ओली पक्षका नेताहरुको भनाइचाँहि अल्पमत पक्षले भनेजति सबै कुरामा सम्झौता गर्न नसक्ने भन्ने छ । निर्णय हुन सकेन भने भोटिङ गरेर भए पनि विभागहरुको टुंगो लगाउनुपर्ने ओली पक्षको भनाइ छ भने नेपाल पक्षले चाँहि भोटिङमा गएर संस्थापन पक्षले बहुमतको दम्भ देखाउन खोजेको तर्क गर्दै आएका छन् ।
स्रोत भन्छ- एमालेमा देखिएको यो विवाद भुसको आगोजस्तै भित्रभित्रै सल्कने खतरा बढेको छ । तर, यो आयोग अध्यक्षले चाहेको अवस्थामा तत्कालै निभ्न सक्छ । माधव नेपाल पक्षले गरेको बार्गेनिङलाई ओलीले सामान्य ठानेर सम्झौता गरे भने विवाद एकैछिनमा साम्य हुने एमाले नेताहरुको तर्क छ ।

﻿
कपिल ज्ञवाली
१७ पुस, बुटवल । नेपाली कांग्रेसका नेता अर्जुननरसिंह केसीले बर्तमान सरकारको लक्ष्य नै नभएको आरोप लगाएका छन् । उनले अहिलेको केपी ओली नेतृत्वको सरकार ‘चौबाटोको बग्गी जस्तो’ भएको टीप्पणी गरे ।
शुक्रबार नेपाल प्रस युनियन रुपन्देहीले बुटवलमा आयोजना गरेको पत्रकार सम्मेलनमा नेता केसीले भने-‘सरकारले झण्डै ३ महिनाको अबधिमा पनि आफूले के गर्ने हो भनेर आधिकारिक धारणा बाहिर ल्याउन सकेन । अब सरकारबाट जनताले कुनै आशा नगरे हुन्छ ।’
उनले सरकारले चौबाटोमा उभिएर यता जाने की उता जाने भनेर निर्णय गर्ननसकेको बताए । सरकारले जनतालाई सुविधा दिन त कहाँ हो कहाँ कालोबजारी र तस्करी मौलाउने कामलाई नै प्रश्रय दिएको उनले आरोप लगाए ।
‘सरकार निरिह, अर्कमण्य, ढुलमुले र नालायक देखिएको छ, खोक्रो राष्ट्रवाद जनतालाई बोकाएर हुदैन’ जनताले केहि समय त सहलान् तर सधै सहँदैनन’ उनले भनेका छन् ।
बामपन्थी गठबन्धनले लोकतन्त्र खतरामा पार्ने चिन्ता बढेको उनको कथन थियो । लोकतन्त्र र लोकतन्त्रवादीहरुमाथि सरकारले प्रहार गर्न थालेको पनि उनले सुनाए ।
नेता केसीले कांग्रेसको १३ औं महाधिवेशनले सबैलाई एकढिक्का गराएर अगाडि बढ्नुपर्ने आबश्यता औल्याए ।
कांग्रेस संस्थागत भन्दापनि ब्याक्तिमुखी बनेको भन्दै उनले यसलाई महाधिवेशनले चिर्ने बताए । ‘अब अंशले कोहि नेता भइँदैन, योग्यता, क्षमता त्याग र क्रियाशिलता चाहिन्छ’-उनले भने ।
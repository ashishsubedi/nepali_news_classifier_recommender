
﻿३० भदौ, विराटनगर । पूर्वप्रधानमन्त्री एवम् नेकपा एमालेका नेता माधव कुमार नेपालले स्थानीय निकायको पुनर्संरचना गर्ने काम विदेशीको इशारामा भएको बताएका छन् । विदेशीले तयार पारेको पुनर्संरचनाको खाकालाई नेपालमा प्रयोग गर्न खोजिएको उनको भनाई छ ।
प्रेस चौतारी नेपालले विहीवार विराटनगरमा आयोजना गरेको पत्रकार सम्मेलनमा नेता नेपालले भने, ‘स्थानीय निकायको पुनर्संरचना गर्ने यही ढंग हो भने कहीँ नभएको जात्रा हाडिगाउँमा भने जस्तो अवस्था आउने छ ।’
स्थानीय तहको संख्या र सिमाना निर्धारण गर्न गठित आयोगले ५६५ स्थानीय तह प्रस्ताव गरेको छ । यसलाई एमालेले सही भनिरहेका बेला एमालेकै नेता नेपालले कांग्रेस र माओवादी केन्द्रले जस्दै फरक धारणा राख्दै आएका छन् । नेता नेपाल स्थानीय तहको संख्या ५६५ भन्दा पनि धेरै बनाउनुपर्ने पक्षमा छन् ।
पुनर्संरचनाको विषयमा आक्रामक रुपमा प्रस्तुत भएका नेता नेपालले स्थानीय निकाय यही रुपमा पुनर्संरचना भए नयाँ द्वन्द्व निम्तिने चेतावनी दिए ।
अहिले प्रस्तावित संख्या नेपालको सन्दर्भमा गलत भएको तर्क गर्दै उनले राजनीतिक सहमतिका आधारमा स्थानीय निकायहरु बढाउनुपर्ने धारणा राखे ।
फरक प्रसंगमा उनले नेपालमा एकल निर्णय चल्ने सरकार चाहिएको बताए ।
धेरै दलहरुको सहभागितामा हुने चुनाव तथा त्यसले बन्ने सरकार अस्थिर हुने भएकाले थोरै दल र एकल निर्णयले चल्ने सरकार आवश्यक रहेको नेपालले तर्क थियो ।
प्रधानमन्त्री प्रचण्डको भारत भ्रमणको प्रसंगमा नेता नेपालले नेपाली स्वाभिमानमा आँच नआउने गरी प्रधानमन्त्रीको भारत भम्रण हुनुपर्ने बताए । उनले प्रधानमन्त्री प्रचण्डलाई कुराभन्दा बढी काममा केन्द्रित भएर अघि बढ्न सुझाव समेत दिए ।
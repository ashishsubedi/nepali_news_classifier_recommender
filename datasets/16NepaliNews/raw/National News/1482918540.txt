
﻿
१३ पुस, बिराटनगर । पूर्वाञ्चलका १३ जिल्लामा शुक्रबारदेखि नेपाली खेलकुदको महामेला मानिने सातौं राष्ट्रिय खेलकुद जारी छ । यसक्रममा पूर्वाञ्चलका होटल व्यवसायीहरु निकै खुशी देखिएका छन् ।
खेलाडी, प्रशिक्षक, व्यवस्थापक, समर्थक र पत्रकारसमेत गरी करिव ७ हजारको संख्यामा मुलुकभरका खेलप्रेमीहरु अहिले पूर्वाञ्चलमा भेला भएका छन् । पूर्वाञ्चल यतिबेला खेलकुदमय मात्रै भएको छैन, यहाँ होटल व्यवसायीहरुका लागि पनि दशैं आएजस्तै भएको छ ।
पूर्वाञ्चलका मुख्य शहरका लगभग सबै होटलहरु अहिले खेलाडी, प्रशिक्षक, व्यवस्थापक तथा खेलप्रेमीहरुले भरिभराउ छन् । यहाँका बिराटनगर, इटहरी, धरान, दमक, इनरुवा, उदयपुर, लाहान लगायतका शहरमा मानिसको चलह पहलसँगै आर्थिक गतिविधि पनि हृवात्तै बढेको छ ।
विराटनगरमा सवैभन्दा बढी ४७ वटा होटलमा १ हजार १५ खेलाडी, प्रशिक्षकहरु छन्
पूर्वाञ्चल होटल व्यवसायी संघका महासचिव भविस श्रेष्ठका अनुसार शहरका साना तथा ठूला होटलहरु प्रतियोगिता हुनु अगावै खचाखच भएका थिए ।
‘राष्ट्रिय खेलकुदमा सबैभन्दा ठूलो प्रतियोगिता जारी छ, पक्कै पनि यस्ता प्रतियोगितामा आन्तरिक पर्यटनको बढेको एकातिर छ भने प्रतियोगिताले यस क्षेत्रको आर्थिक गतिविधिमा टेवा पुर्‍याएकोे छ ।’ संघका सचिव श्रेष्ठले भने ।
होटल व्यवसायी संघ बिराटनगरका अध्यक्ष राजन श्रेष्ठका अनुसार सातौं राष्ट्रिय खेलकुद प्रतियोगितामा सहभागी हुन आएका १ हजार वढी पाहुनाहरु बिराटनगरका ५० बढी साना ठूला होटलमा बसिरहेका छन् । बिराटनगरमा मात्रै दैनिक २५ देखि ३० लाखको कारोवार हुने होटल स्वागतमका सञ्चालकसमेत रहेका श्रेष्ठले जानकारी दिए ।
सातौं राष्ट्रिय खेलकुदका आवास उपसमितिका सदस्य देवराज कटुवालका अनुसार प्रतियोगितामा प्रतिस्पर्धा गराइने ३७ खेलका लागि पूर्वका मूख्य शहरहरुमा १४० होटल बुकिङ गरिएका छन् ।
कुल ५ हजार ८ सय ४७ खेलाडीका लागि खाने र बस्ने व्यवस्थासहित ती होटलहरु बुकिङ गराइएको हो । उनका अनुसार विराटनगरमा सवैभन्दा बढी ४७ वटा होटलमा १ हजार १५ खेलाडी, प्रशिक्षकहरु छन् ।
त्यस्तै सुनसरीको धरानमा ३६ होटलमा ६ सय ६९ जनालाई राखिएको छ । इटहरीमा १२ होटलमा ३ सय ६३ जना खेलाडी र प्रशिक्षकहरुलाई राखिएको छ ।
झापाको दमकमा ६ होटलमा १६० जनालाई राखिएको छ भने काँकडभिट्टाका १९ होटलमा ३ सय ६४ खेलाडी र प्रशिक्षकहरुलाई राखिएको छ । बिर्तामोडका होटलमा पनि खेलाडी र अन्य मानिसहरु बसेका छन् ।
त्यसैगरी सुनसरीको इनरुवाका ६ होटलमा १ सय ७१ जना खेलाडी, प्रशिक्षकलाई आवासको व्यवस्था मिलाइएको छ । अन्य क्षेत्रमा हुने खेलहरुका लागि पनि पायक पर्ने शहरहरु झापाको चन्द्रगढी, उदयपुर, लाहान, धनकुटा, भेडेटार लगायतका होटलमा समेत खेलाडी, प्रशिक्षकहरुलाई राखिएको छ ।
यतिमात्रै होइन, खेल समर्थक र पत्रकारहरु पनि त्यत्तिकै संख्यामा पूर्वाञ्चलमा आएका छन् । यसले आन्तरिक पर्यटनका साथै आर्थिक कारोबारमा बृद्धि भएको छ ।
याे पनि पढ्नुहाेस्
यी हुन् प्रदेश नं १ का सुविधा सम्पन्न होटल
 
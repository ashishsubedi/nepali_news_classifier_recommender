
﻿रामकुमार श्रेष्ठ
१७ माघ, नवलपरासी । नवलपरासीको सामुदायिक विद्यालयले एसएलसीको तयारीमा रहेका विद्यार्थीलाई परीक्षामा सामेल हुन रोक लगाएको पाइएको छ ।
नीतिविपरीत शुल्क असुल्दै आएको एक सामुदायिक विद्यालयले पछिल्लो समय विद्यार्थीलाई एसएलसी परीक्षामा सामेल हुन रोक लगाएको पाइएको हो ।
कावासोती नगरपालिका-६ विष्णुनगरस्थित जनता उच्च माध्यमिक विद्यालय कक्षा १० मा अध्ययनरत युवराज न्यौपानेले आफूलाई एसएलसी परीक्षामा सहभागी हुन विद्यालयले रोक लगाएको बताए ।
अहिले आन्तरिक मूल्यांकन भन्दै सञ्चालन गरिएको सेन्ट अप परीक्षामा समेत सामेल हुन नदिएको उनले गुनासो गरे । आफूसहित अन्य सात विद्यार्थीलाई परीक्षामा सामेल हुन रोक लगाएको उनले बताए ।
अध्ययनका लागि विद्यालय गएको आफ्नो छोरालाई परीक्षामा सहभागी हुन नदिइएको र अर्को वर्ष परीक्षा दिने भन्दै पटकपटक विद्यालयबाट फिर्ता पठाइएको युवराजकी आमा मीना न्यौपानेले गुनासो गरिन् । उनले भनिन्, ‘बाबु पढ्न भन्दै विद्यालय जान्छ, विद्यालयका प्रध्यानाध्यापकले फिर्ता पढाइदिनुहुन्छ, अर्को वर्षदेखि पढ्न आइज भनेर । तनावले होला बाबु एक-दुईपटक त बेहोस नै भयो ।’
उनले अन्य सात विद्यार्थीका अभिभावक पनि आफ्ना छोराछोरीलाई परीक्षामा सहभागी गराउन आग्रह गर्न विद्यालय गएको तर विद्यालयले भने विभिन्न कागजपत्रमा सहिछाप गराएर पठाएको बताइन् । ‘अरु अभिभावकलाई विद्यालयले अर्को वर्ष मात्रै परीक्षामा सहभागी हुन पाउने र विद्यालयविरुद्ध कहीँकतै पनि उजुरी गर्दैनौँ भन्ने कागज गराएर सही लगाएर पठाएछ । मलाई पनि अन्तिममा माघ १९ गतेबाट युवराजलाई छुट्टै परीक्षा लिने र त्यसमा निश्चित अंक नल्याए परीक्षामा सहभागी हुन नपाउने गरी सही गराइएको छ,’ उनले भनिन्, ‘अब पहिले परीक्षामा सहभागी हुन दिन्नौँ भन्ने सरहरूले पछि फेरि जाँचमा पास भयो, अब परीक्षा दिन पाउँछ भन्नुहुन्छ भन्ने मलाई कति पनि आश छैन ।’
उनले विद्यालयलाई केही दिनअघि विभिन्न नाममा पाँच हजार चार सय रुपैयाँ शुल्क बुझाएको समेत बताइन् । विद्यालयका प्रध्यानाध्यापक घनश्याम भुसालले भने विद्यार्थी र अभिभावकको सहमतिमै त्यस्तो गरिएको दाबी गरे ।
केही दिनअघि कमजोर विद्यार्थीलाई अर्को वर्ष परीक्षामा सहभागी हुन आग्रह गरेको र अभिभावकको सहमतिअनुसार अगाडि बढ्ने बताएका भुसाल पछि सम्पर्कमा आउन चाहेनन् ।
यता, विद्यालयका अन्य शिक्षकले यस विषयमा आफूहरू बोल्न नमिल्ने र प्रध्यानाध्यापकलाई नै सम्र्पक गर्न आग्रह गरे ।
यसैबीच, नवलपरासीका सहायक जिल्ला शिक्षा अधिकारी एवं परीक्षा शाखाका प्रमुख हेमराज अर्यालले विद्यालयमा ७५ प्रतिशतभन्दा बढी हाजिरी भएका, विद्यालयको क्रियाकलापमा नियमित सहभागी भएका तथा प्रयोगात्मक परीक्षामा सहभागी भएकालाई कुनै पनि बहानामा एसएलसीमा सहभागी हुनबाट वञ्चित गराउन नपाइने बताए ।
उनले यससम्बन्धी कुनै उजुरी नआएको तर आफूलाई जानकारी भए कारबाही अगाडि बढाउने समेत बताए ।
नवलपरासीबाट १२ हजार परीक्षार्थी
चैत १८ बाट सुरु हुने एसएलसीमा नवलपरासीबाट नियमिततर्फ करिब १२ हजार विद्यार्थी एसएलसी परीक्षामा सहभागी हुने भएका छन् । जिल्ला शिक्षा कार्यालय नवलपरासीका सहायक जिल्ला शिक्षा अधिकारी हेमराज अर्यालका अनुसार नवलपरासीबाट यस वर्ष दुई सय ६ विद्यालय एसएलसी परीक्षामा सहभागी हुँदै छन् ।
सेन्टअपको नाममा टेस्ट 
एसएलसी परीक्षा नजिकिँदै गर्दा नवलपरासीमा सेन्ट अफ परीक्षा तथा आन्तरिक परीक्षाको नाममा कक्षा १० का विद्यार्थीसँग टेस्ट परीक्षा लिइएको छ ।
यसै परीक्षालाई आधार मानी विद्यालयले कमजोर विद्यार्थीलाई एसएलसीमा सहभागी नगराउन यस किसिमको परीक्षा लिइएको हो । सरकारले टेस्ट परीक्षाको नाममा विद्यार्थीलाई परीक्षामा फेल गराउन नपाइने र एसएलसी दिनबाट वञ्चित नगराउने नीति लिए टेस्ट परीक्षाकै शैलीमा टेस्ट परीक्षाको झल्को दिने गरी सेन्टअप परीक्षा लिएको हो ।
परीक्षामा शुल्क लिन नपाइने प्रावधान रहे पनि उक्त प्रावधानलाई समेत अटेर गरेर त्यस्ता विद्यालयले विद्यार्थीहरूसँग परीक्षा शुल्क असुली परीक्षा लिइरहेका छन् ।
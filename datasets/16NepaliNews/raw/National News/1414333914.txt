
﻿काठमाडौँ - निर्वाचन आयोगले बहुसदस्यीय प्रत्यक्ष समानुपातिक निर्वाचन प्रणाली अपनाउन सुझाव दिएको छ । संवैधानिक राजनीतिक संवाद तथा सहमति समितिले आज सिंहदरबारमा गरेको छलफलमा आयोगले मिश्रित निर्वाचन प्रणालीले केही समस्या निम्त्याएको उल्लेख गर्दै उक्त प्रणाली अवलम्बन गर्न आग्रह गरेको हो । उक्त निर्वाचन प्रणालीमा एउटा मात्र मतपत्र हुने, मत बदर हुने सम्भवाना कम हुने र सबै वर्ग तथा क्षेत्र, तह तप्कालाई समावेश गर्न पनि सहज हुने भएकाले त्यस्तो सुझाव दिइएको प्रमुख निर्वाचन आयुक्त नीलकण्ठ उप्रेतीले जानकारी दिनुभयो । 

विद्यमान मिश्रित निर्वाचन प्रणालीले विकृति निम्त्याएको र तोकिएको वर्ग तथा क्षेत्रको सोचे जति सहभागिता हुन नसकेकाले विभिन्न मुलुकमा पनि सोही प्रणाली अपनाइएको तथ्य पेस गर्दै आयोगले फरक खालको सुझाव दिएको प्रमुख आयुक्त उप्रेतीको भनाइ छ । प्रमुख दलहरुकाबीचमा भावी संविधानमा कस्तो निर्वाचन प्रणाली अपनाउने भन्ने विषयमा सहमति हुन नसकेको अवस्थामा आयोगको सुझाव एउटा विकल्प हुन सक्ने देखिन्छ । यस्तै आयोगले निश्चित प्रतिशत मत प्राप्त गर्ने दललाई मात्रै राष्ट्रिय दलको मान्यता दिने गरी मत सीमा  थ्रेसहोल्ड  राख्न पनि सुझाव दिएको छ । थ्रेसहोल्ड नहुँदा विकृति आएको भन्दै आयोगले न्यूनतम रुपमा पनि उक्त प्रणाली राख्न भनेको हो । 

यस्तै आयोगमा दलहरुले पेस गर्ने समानुपातिक निर्वाचन प्रणालीमा पनि कुन क्षेत्रको उम्मेदवार विजयी भएको हो भन्ने कुरा मतदाताले थाहा पाउने गरी राख्नुपर्ने र सूचीमा तल माथि गर्न नहुने व्यवस्था अपनाउन आग्रह गरेको छ ।  संविधानसभाको दुईवटै निर्वाचनमा दलहरुले आफूखुसी निर्वाचित हुने व्यक्ति चयन गरेका कारण समस्या पैदा भएको र जनतामा समेत नकारात्मक सन्देश गएकाले निर्वाचित उम्मेदवारको को हो त भन्ने थाहा दिन जरुरी रहेको सुझाव दिएको प्रमुख आयुक्त उप्रेतीले उल्लेख गर्नु भयो । यस्तै महिला सहभागिता बढाउन क्रमैअनुसार महिला र पुरुष रहनुपर्ने र अल्पसङ्ख्यक क्षेत्र, वर्गको सहभागिता गराउनुपर्नेमा जोड दिइएको छ । 

मतपत्र दुईवटा हुँदा मतदाता झुक्किएको र मत बदर धेरै भएको भन्दै आयोगले जुनसुकै निर्वाचन प्रणाली अपनाउँदा समेत एउटै मतपत्रमात्र प्रयोग गर्ने व्यवस्था गर्न दलका शीर्ष नेताहरुलाई आग्रह गरेको हो ।& आयोगले विशेष गरी प्राविधिक विषयमा बढ्ता ध्यान केन्द्रित गरेर सुझाव दिएको छ, यसले दलहरुलाई निर्वाचन प्रणालीको विषयमा सहमति कायम गर्न बल पुग्नेछ ।&  प्रमुख निर्वाचन आयुक्त उप्रेतीले भन्नुभयो । रासस 

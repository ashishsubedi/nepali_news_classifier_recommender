
﻿१ चैत, काठमाडौं । सर्वोच्च अदालतबाट भ्रष्टाचारी ठहर भएर जेल सजाय समेत भोगेका खुमबहादुर खड्का नेपाली कांग्रेसको केन्द्रीय सदस्य बन्ने पक्का भएको छ ।
उनी खुलातर्फको २५ केन्द्रीय सदस्यमा विजयी हुनेमा शीर्ष तीनमै पर्ने सम्भावना प्रबल छ । २७५० मत गणना हुँदा खुमबहादुर १६०८ मतका साथ दोस्रो स्थानमा छन् । खुमखबहादुर शेरबहादुर देउवा प्यानलबाट उठेका थिए । खुमबहादुर जस्तै भ्रष्टाचारी ठहर भएका चिरञ्जीवी वाग्ले र गोविन्दराज जोशी पनि देउवा टिममै परेका थिए ।
्रतर, देउवाको साथ पाएपनि उनीहरु सफल भएनन् । गोविन्दराज जोशी ३२ औं नम्बरमा छन् । २५ औं नम्बरमा रहेका डा. मिनेन्द्र रिजालले १२६१ मत ल्याएका छन् भने जोशीको ९६२ मत पाएका छन् । अब ४ सय मत्र मात्र गणना गर्न बाँकी रहेकाले जोशी केन्द्रीय समितिमा आउने  सम्भावना छैन ।
१२ औं महाधिवेशनमा पनि जोशी केन्द्रीय सदस्य बन्न असफल भएका थिए । उनल १००४ मत पाएका थिए ।
यस्तै चिरञ्जीवी वाग्ले ३९ औं नम्बरमा छन् । देउवा प्यानलबाटै उम्मेदवार बनेका उनले ६५५ मत पाएका छन् । अघिल्लो महाधिवेशनमा उनले ८८६ मत पाए ।
अरु को-को आएनन् 
पूर्व सभामुख तारानाथ रानाभाट, लक्ष्मण घिमिरे, शोभाकर पराजुली र विनयध्वज चन्द पनि यो पटक कांग्रेसको  केन्द्रीय कार्यसमितिमा आउन असफल भएका छन् ।
सांसद रामहरि खतिवडा, योजना आयोगका पूर्व उपाध्यक्ष गोविन्दराज पोखरेल पनि केन्द्रीय सदस्य नबन्ने भएका छन् । नेपाल बारका पूर्व अध्यक्ष प्रेमबहादुर खड्का, सांसद राजन केसी, रामकृष्ण ताम्राकार पत्रकार तारानाथ रानाभाट पनि केन्द्रीय सदस्य निर्वाचित नहुने भएका छन् ।

﻿दुई वर्षकै उमेरमा जब पोलियोले दुवै खुट्टा नचल्ने भयो, अरु त अरु भइहाले, आफन्त समेत कठोर देखिए अमृत शाक्यको जीवनमा । उनले जन्म दिने बा-आमाको समेत माया पाउन सकेनन् ।
पाटन श्रीबहाल टोलका उनी त्यसपछि आफ्नै घरमा दयाको पात्र बनिरहे । अक्सर सुनिरहन्थे, ‘तिमीले जीवनमा केही गर्न सक्दैनौं !’
खुट्टा लुलो भएर हिँड्न नसक्ने भएपछि उनले पूर्वजन्म र पुनर्जन्ममा विश्वास राख्ने रुढिवादी समाजमा अनेक लाञ्छना खेपे । आफ्नै बा-आमाले सोचे, ‘अघिल्लो जुनीमा यसले कसैको खुट्टा काटेको थियो होला र अहिले पाप लाग्यो ।’
अमृतले सम्झिनै मन नलाग्ने ती दिन भारी मनले सम्झिए, ‘बा-आमाले मलाई तिमी त यस्तै भइहाल्यौ, अब हामीलाई तिम्रा भाइहरुले पाल्छन् भनिरहनुहुन्थ्यो ।’
तर, जब अमृत आफ्ना सवलाङ्ग भाइहरूभन्दा राम्रो कमाउन थाले, तिनै बा-आमाले अहिले भन्न थालेका छन्, ‘तिमी जस्तो छोरा पाउनु हाम्रो लागि ठूलो भाग्य हो ।’

पात्र उही तर, समय र अवस्था अनुसार फरक-फरक भूमिका ।
पछिल्लो समयमा अमृतको निष्कर्ष छ, ‘संसारमा सबैभन्दा ठूलो कुरा पैसा र श्रम रहेछ ।’ अर्थात् हिजो घृणा पाउने व्यक्तिसँग जब आज पैसा भयो, ऊ समाजको हाइहाइको पात्र बनेको छ ।
हेलाको पात्रदेखि हाइहाइको पात्र बन्ने यात्रा अमृतले कसरी तय गरे त ? संघर्ष र सफलताको कथा उनले सुनाउँदै थाले ।
जो हिँड्न सक्दैनन्, तर यसरी अघि बढे
दुई वर्षको उमेरमा अमृत निकै बिरामी परे । उनको घर पाटन अस्पतालबाट करिब ५ सय मिटर मात्र टाढा थियो । तर, घरमै झाँक्री लगाएर उपचार गरियो । त्यसले केही सुधार भएन । एक महिनासम्म अचेत भएर लडेपछि बल्ल उनलाई अस्पताल लगियो । तर, त्यसबेलासम्ममा दुवै खुट्टा काम नलाग्ने भइसकेका थिए ।
अमृत भन्छन्, ‘बुवाले पाटन अस्पताल लग्दा डक्टरले बिरामी ल्याउन यस्तो पनि ढिलो गर्ने हो भन्दै बुवालाई एक चड्कन दियो रे । म हिँड्न नसक्ने भएर घर फर्किएँ ।’
उनलाई बिरामी हुनु अघिका दिनहरुको धमिलो सम्झना अझै बाँकी छ । उनी संयुक्त परिवारमा पहिलो नाति भएकाले हजुरबा-हजुरआमाले निकै माया गर्थे । बा-आमाले भन्दा पनि बढी । ‘तर, जब म खुट्टा टेक्न नसक्ने भएँ, मप्रतिको माया घट्दै गयो’, उनको खल्लोपन आँखामा भरियो ।
काकाका छोराहरु जन्मिएपछि घरपरिवारका सबैको माया उतैतिर खनियो । अमृतको भागमा भने हेला मात्र पर्‍यो । काकाका छोराहरुलाई राम्रो खाना र लुगा दिइन्थ्यो । उनी भने ती भाइहरुले लगाएर थोत्रा भएका लुगाहरु मात्र पाउँथे ।
साथीभाइ तथा काकाका छोराहरु उफ्रँदै हिँड्दा अमृतलाई पनि त्यस्तै गरी उफ्रिन मन लाग्थ्यो । एक दिन उनले आमालाई सोधे, ‘आमा, म अब कहिल्यै यसरी हिँड्न सक्दिनँ ?’
त्यतिखेर आमाले दिएको जवाफले अमृतलाई आज पनि दुखाइरहेको छ । आमाको जवाफ अहिले पनि सम्झन्छन्, ‘खै, तिमीले अघिल्लो जुनीमा कसको खुट्टा काटेर आयौ, त्यसको सजाय भोग्दै छौ ।’
उनी घुँडाले टेकेर हिँड्न खोज्थे । घुँडाभरि छर्छरी रगत आउँथ्यो । ‘तर, मेरो घाउ देखेर पनि कसैको मन दुःखेन । आफैं रुँदै रगत पुछेर सम्हालिन्थेँ,’ अमृत ती दिन सम्झन्छन् ।
जब उनका भाइहरु स्कूल जान थाले, उनलाई पनि पढ्न मन लाग्थ्यो । तर, बुवाले मानेनन् । जब उनले हदै जिद्दी गरे, त्यसपछि बल्ल बुवाले भर्ना गरिदिए ।
जीवनमा परिवर्तनको मोड कतै पर्खेर बसिरहेको हुन्छ । अमृतको हकमा पनि यस्तै भयो । उनी कक्षा चारमा पढ्दै थिए, एक जना शिक्षकले उनलाई जोरपाटीमा रहेको खगेन्द्र नवजीवन केन्द्रमा लगेर भर्ना गरिदिए । त्यहाँ पुगेपछि उनको जीवनले कोल्टे फेर्‍यो ।
अमृत भन्छन्, ‘त्यहाँ गएर पढ्न थालेपछि मभित्र आत्मविश्वास पलायो । सिलाइ सिकेँ र बाँच्ने आधार पलाउँदै गयो ।’
उनले आफ्नै सिलाइ-कटाइ टेलर खोल्छु भन्दा साथी र आफन्तले पागलको संज्ञा समेत दिए । ‘काम गर्छु भन्दा साथीहरुले बौलाइस् कि क्या हो, हामीले त काम गर्न सकिरहेका छैनौं, तैंले के गर्न सक्छस् भनेर हतोत्साहित बनाउँथे’, हेपाइको पात्र निरन्तर बनिरहे उनी ।
तैपनि अमृतलाई जीवनमा केही गर्छु भन्ने लागिरह्यो । आज उनले आफ्नै फार्म खोलेका छन्, मासिक डेढ लाखदेखि दुई लाख रुपैयाँसम्म सजिलै कमाउन सक्षम भएका छन् ।

व्यवसायमा प्रवेश 
खगेन्द्र नवजीवन केन्द्रबाट अमृतले सिलाइ सम्बन्धी सीप सिके । सुरुमा घरमै बसेर वरपरका छिमेकीहरुको कपडा सिलाउन थाले । तर, सिलाइ वापत दिनुपर्ने पैसा दिँदैनथे ।
उनी आफ्नै सिलाइ सिकाउने केन्द्र खोल्न चाहन्थे । ०४८ सालतिर जब उनले बा-आमालाई आफ्नो योजना सुनाए, बुवाले बौलाइस् कि के हो भन्दै गाली गरे । परिवारका अरु सदस्यले पनि उनको योजनालाई हाँसोमा उडाए ।
त्यसबेला उनलाई बुवाले भनेका थिए, ‘अरुलाई पैसा दियो भने ब्याज आउँछ, तिमीलाई दियो भने केही पनि आउँदैन ।’
आफ्नै बुवाले त्यसो भन्दा अमृतको मन कटक्क खायो । मन चिरिए पनि उनले जिद्दी गरिरहे । त्यसपछि अमृतले घरकै पहिलो तल्लाको एउटा कोठा पाए । त्यही कोठामा एउटा मेसिन राखेर सिलाइ सिकाउन थाले ।
उनले सुरुका दिनमा १/२ जनाबाट व्यावसायिक यात्राको सुरुवात गरे । तर, घरकै अन्य सदस्यहरुले कुरा काट्न थाले, ‘तिमी त काम गर्नुभन्दा पनि केटीहरु जम्मा पारेर गफ मात्र गर्दा रहेछौ !’
मेसिन जम्मा एउटा थियो, उनी अरु मेसिन थप्न चाहन्थे । तर, बुवाले उनको कुरै सुनेनन् ।
सिलाइ सिकाउने क्रममै एक जना विद्यार्थीले किस्ताबन्दीमा पैसा तिर्नेगरी तीनवटा मेसिन थपिदिए । आज त्यही सिलाइ केन्द्रबाट ७० हजारभन्दा बढीले तालिम लिएर काम गरिरहेको अमृतको दाबी छ ।
उनी अहिले दैनिक तीन सय जनालाई सिलाइ-बुनाइ सिकाउँछन् । यति मात्र होइन, विदेशी प्रोजेक्टहरुले गाउँका मानिसलाई सिलाइ सिकाउनुपर्‍यो भने अमृतका कर्मचारी लिएर जान्छन् । उनले नौ जनालाई जागिर समेत दिएका छन् ।
उनी भन्छन्, ‘पहिले मप्रति समाजमा घृणा र अपमान थियो । तर, जब मैले कमाउन थालेँ, अहिले सबै मेरो प्रशंसा गर्छन् र माया देखाउँछन् ।’
अमृतका दुई सवलाङ्ग भाइ छन् । तर, हिजो अपाङ्ग भनेर हेपिएका उनी परिवारको सबैभन्दा सम्पन्न बन्न सफल भएका छन् । बिहान ७ बजे कार्यालय खोल्ने उनी साँझ ७ बजेसम्म निरन्तर काम गर्छन् ।
‘खर्च कटाएर मासिक डेढ लाखदेखि दुई लाख रुपैयाँसम्म कमाउँछु’, उनी भन्छन् ।
सरकारको भर नपरौं 
‘सबै जनाको मुखबाट सरकारले केही गरेन भनेको मात्र सुनिन्छ,’ अहिलेको अवस्थाबारे अमृत भन्छन्, ‘सरकारले केही गरेन भन्नुभन्दा पहिले आफ्नो सोचमा परिवर्तन ल्याउनुपर्छ ।’ सबैभन्दा पहिले केही गर्नु छ भन्ने भावना आफूभित्र विकास गर्नुपर्ने उनी बताउँछन् । त्यति भयो भने जे पनि गर्न सकिने उनलाई लाग्छ । काम नै नगर्ने अनि सरकारले केही गरेन मात्र भन्ने प्रवृत्तिदेखि उनी दिक्क रहेछन् ।
उनी अगाडि भन्छन्, ‘अहिले मासिक दुई लाखसम्म कमाउँछु । यो पैसा विदेशमा गएर कमाउने भन्दा बढी हो । त्यसैले हिम्मत जुटाउनुपर्‍यो, मिहिनेत गर्नुपर्‍यो, यहीँ कमाउन सकिन्छ ।’
आत्मविश्वास निकट साथी 
अमृतको बुझाइमा सफल बन्नका लागि सबैभन्दा पहिलो कुरा आत्मविश्वास हो । उनी आफ्ना दिनहरु सम्झँदै भन्छन्, ‘मलाई सुरुमा सहयोग गर्नु र हौसला दिनुको साटो केही गर्न सक्दैनस् भनेर हतास पार्ने काम  भयो । तर, मेरो आत्माले तैंले केही गर्नैपर्छ भनेर मलाई सधैं घचघच्याइरह्यो ।’
आत्मविश्वासलाई उनले नजिकको साथी बनाएका छन् । त्यसले नै आफूलाई सफलतामा पुर्‍याएको अमृतको अनुभव छ । यस्तो प्रतिफल भाग्यले होइन, मिहिनेतले मिल्ने उनको यात्राले साबित गरेको छ ।
पैसा मात्र नभन्नुस्, आइडिया खोज्नुस् 
काम पाइएन भन्दै विदेशिनेहरूप्रति अमृतको असन्तुष्टि छ । उनी भन्छन्, ‘उहाँहरु खालि विचारमा पैसा छिराउनु हुँदो रहेछ । कसरी सुखले बस्ने मात्र खोज्नुभयो, तर आफ्नै ठाउँमा बसेर कसरी कमाउन सक्छु भनेर कहिल्यै सोच्नुभएन ।’
अमृतको बुझाइमा हरेक नागरिकले आफ्नै ठाउँमा कसरी पैसा कमाउन सकिन्छ भनेर सोचेको भए सबै विदेशिनुपर्ने थिएन । देशभित्र आफूले खाएको चियाको गिलास नपखाल्ने, बाहिर गएर ट्वाइलेट सफा गर्ने नेपालीको प्रवृत्ति नै गलत भएको उनको ठम्याइ छ ।

सफलतासँगै अधिकारको लडाइँ 
जीवन भोगाइको आरोह-अवरोह हेर्दा अमृत अजीवका पात्र हुन् । सुरुका दिनहरुमा उनले घरभित्रै संघर्ष गर्नुपर्‍यो । जब उनले घरमा विजय हासिल गरे, शारीरिक अपांगहरुका लागि भौतिक संरचनाहरु सहज बनाउने अर्को लडाइँ थाले । त्यसको नेतृत्व लिए । मन्दिर, सार्वजनिक भवन र सडकपेटीलाई अपाङ्गमैत्री बनाउन माग गर्दै दबाब दिए ।
अमृत अहिले त्यसमा पहिलेभन्दा धेरै सुधार आएको पाउँछन् । तर, अझै पनि डिपार्टमेन्टल स्टोरहरु अपांगमैत्री नभएको उनी बताउँछन् । धनी मानिसहरू मानवताको दृष्टिले गरिब रहेको उनको अनुभव छ ।
वैवाहिक जीवन 
अमृत शाक्यको दुवै खुट्टा लुला छन् । ह्वीलचियरको सहायता बिना हिँड्डुल गर्न सक्दैनन् । उनले एक सवलाङ्ग महिलासँग विवाह गरे ।
अमृत कपडामा बुट्टा भर्ने काम सिकाउँथे, एक जना युवती अमृतसँग बुट्टा भर्न सिक्दै थिइन् । सिक्ने-सिकाउने क्रममै उनले ती युवतीको मनमा मायाका बुट्टा पनि भरिदिए ।  उनीहरुबीच प्रेम भयो ।
त्यो सम्बन्धमा जोडी खुशी भए पनि उनीहरुको खुशीलाई समाजले सजिलै स्विकारेन । अमृत भन्छन्, ‘मैले बिहे गरेपछि धेरैले उडाए । मेरै अगाडि श्रीमतीलाई संसारमा अरु केटा नपाए जस्तो यस्तो अपांगसँग बिहे गरिस्सम्म पनि भने ।’
तर, उनको श्रीमतीले उनको कर्मशील जिन्दगीलाई प्रेम गरेकी थिइन् । जुन कसैको खिसीटिउरी र बहकावले गल्ने खालको थिएन ।
अमृत सन्तुष्ट मुस्कान छर्दै सुनाउँछन्, ‘उनकै माया र साथले मैले यो सफलता हात पारिरहेको छु ।’
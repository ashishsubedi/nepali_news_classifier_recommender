
﻿काठमाण्डु,   एमालेभित्र अग्नि खरेल मन्त्री बनेकामा तीव्र असन्तुष्टि देखिएको छ ।प्रधानमन्त्री केपी ओलीले सोमबार खरेललाई कानूनमन्त्री नियुक्त गरेपछि पार्टीमा लामो समय दुःख गरेर पनि अवसर नपाइएकालाई पाखा लगाइएको भन्दै असन्तुष्टि चुलिएको हो । वरिष्ठ नेता झलनाथ खनाल र माधवकुमार नेपाल पक्ष खरेल मन्त्री भएकामा क्रुद्ध छ ।

ओलीका विश्वासपात्र खरेल यसअघि एमाले प्रमुख सचेतक थिए । कानुनी पृष्ठभूमिका खरेलको पार्टीराजनीतिमा खासै योगदान नभए पनि एकपछि अर्को गरी राम्रा अवसर पाएको असन्तुष्टहरुको गुनासो छ । एमाले सम्वद्ध वकिलहरुको संगठनमा रहेका खरेल एकाएक सभासद् भएपछि त्यतिबेलै धेरै एमालेजन चित खाएका थिए । 

अघिल्लोपटक सभासद भइसकेकालाई पुन पटकपटक पार्टीको संस्थागत निर्णयविपरीत चोर बाटो प्रयोग गर्दै पार्टी अध्यक्ष ओलीले मन्त्रिपरिषदबाट नियुत्त हुने २६ जनाममध्येबाट खरेललाई संविधानसभामा प्रवेश गराएका थिए । त्यति मात्र होइन, लगत्तै संसदको प्रमुख सचेतकजस्तो महत्वपूर्ण जिम्मेवारी सुम्पिए ।

 खरेललाई मन्त्री बनाएर ओलीले सर्वोच्च अदालतले मन्त्रिपरिषदको सिफारिसमा सभासद् भएकालाई महत्वपूर्ण राजनीतिक जिम्मेवारी नदिन गरेको फैसलाको समेत बर्खिलाप गरेको एक नेताले बताए । अधिकांश एमाले जनले खरेललाई घमण्डी पात्रका रुपमा चिन्ने गरेका छन् । पार्टीमा कुनै योगदान नभए पनि नेतृत्वको विश्वास जित्न सफल खरेलले नमस्कारसमेत नफर्काउने गरेको चर्चा पार्टीभित्र बेलाबेलामा चल्ने गरेको छ ।

 यस्तो छ ओलीको खरेल मोहको कारण  खरेल अर्बपति व्यापारी विनोद चौधरीका कानुनी सल्लाहकार हुन् । चौधरीले खरेलमार्फत नै ओलीको आर्थिक व्यवस्थापन गर्दै आएका छन् । केही समयअघि ओलीको दूतका रुपमा चौधरी भारतीय प्रधानमन्त्री नरेन्द्र मोदी भेट्न दिल्ली पुगेका थिए । हाउजिङ व्यवसायी इच्छाराज तामाङको पनि कानुनी सल्लाहकार हुने खरेल ।

 उनै खरेलमार्फत ओलीले तामाङलाई समानुपातिकबाट सांसद् बनाएका छन् । तामाङ पनि ओलीलाई आर्थिक जोहो मिलाइदिने मध्येका एक हुन् । चौधरी र तामाङलाई खुसी पार्न खरेललाई काखी च्याप्दै आएका ओलीले यसपटक उनीहरुलाई थप खुसी बनाउन खरेललाई मन्त्री बनाएको आरोप असन्तुष्टको छ । 


﻿काठमाडौंः अखिल महाधिवेशनको प्रारम्भिक मत गणनामा अध्यक्षका प्रत्यासी नविना लामाले पाँच सय  ९१ मत गन्दा तीन सय २२ मत पाएकी छन् । उपत्यका, मेची, कोसी, जनकपुर, सगरमाथा तल्लो माथ्लो र पूर्वी वागमतिको मत गणना सकिँदा उनले दीपक गौतमलाई ५६ मतले पछि पारेकी हुन् ।
एमाले पार्टी मुख्यालय धुम्बाराहीमा भइरहेको मतगणनाको पछिल्लो परिणाम गौतमले २ सय ६६ मत ल्याएका छन् । त्यस्तै महासचिवमा लामा समूहकै ऐन महर अगाडि छन् । उनले तीन सय ८ मत प्राप्त गरेका छन् भने अर्का प्रत्यासी अब्दुल हुसेन खाँले दुई सय ७२ मत ल्याएका छन् ।
लामा प्यानलबाट उपाध्यक्षमा रश्मी आचार्य, शैलेश लामा, महेस बर्तौला र सुनिता बराल तथा गौतम पक्षबाट उपाध्यक्षमा जीवन राई, निलकण्ठ आचार्य, राधिका खतिवडा र सरोज यादव प्रतिष्पर्धामा छन ।
सचिवमा लामा प्यानलबाट अमृत बुढा, समिक बडाल आरसी लामिछाने, कमला बोहरा, मकर खड्का, दुर्गानन्द ठाकुर वसन्त ढकाल तथा गौतम प्यानलबाट ओसिम आलम, सुदेश पराजुली, आरती लामा, भक्तकुमारी लामा, भीम रावल, गौतम राई  र अशेष घिमिरे प्रतिष्पर्धामा छन ।
कोषाध्यक्षमा लामा प्यानलबाट झपेन्द खत्री र गौतम प्यानलबाट कमल शाही प्रतिष्पर्धामा छन । अनुशासन आयोगमा लामा प्यानलबाट गिरेन राई र गौतम प्यानलबाट निशा अधिकारी तथा लेखा आयोगमा लामा प्यानलबाट प्रेम प्रधान र धमेन्द्र रोकाया प्रतिष्पर्धामा छन ।
प्राप्त पछिल्लो मत परिणामअनुसार पदाधिकारी सबैमा लामा समूले नै अग्रता हासिल गरेको छ । आठ पेजभन्दा लामो मत पत्र भएकाले परिणाम आउन ढिला भएको र आइतबार दिउँसोसम्ममा परिणाम आउने अध्यक्ष मण्डलका सदस्य माधव ढुंगेलले जानकारी दिए ।
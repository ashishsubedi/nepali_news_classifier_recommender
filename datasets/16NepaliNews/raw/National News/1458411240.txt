
﻿

गोपालप्रसाद पोखरेल
६ चैत, पथरी । विश्वविद्यालयका प्रमाणपत्र बोकेर जागिरका लागि युवायुवती धाउने प्रशस्त छन् । कुनै सरकारी तथा निजी संस्थामा जागिरका लागि सूचना गरेको थाहा पाउनेबित्तिकै फारम भर्नेको भीड हुन्छ ।
समाजमा थोरै मात्रै यस्ता युवा छन्, जसले जागिरका लागि धाउने हैन, आफैँ गर्ने हो भनेर कम्मर कसेर लागेका छन् । यस्ता युवाको पङ्तिमा पर्दछन् विराटनगर १८, जतुवाका सिकेन्द्रसिंह यादव ।
कुनैबेला जागिर दिनुस् नै हजुर भन्दै विभिन्न सरकारी, गैरसरकारी कार्यालयमा प्रमाणपत्र लिंदै हिँड्ने उनलाई अहिले आफ्नै व्यवसायमा लागेपछि भ्याइनभ्याइ छ ।
एसएलसी उत्तीर्ण गरेपछि सरकारी जागिरका लागि धाउन थाल्नुभएका उहाँले धेरैपटक लोकसेवाको परीक्षा दिए । तर, सफलता प्राप्त गर्न सकेनन् ।
सरकारी जागिर हात नलागे पनि वाणिज्य शास्त्रमा स्नातकोत्तर गरेका उनले आफैँले केही गर्ने केही योजना बनाए । यादव परिवारले पहिल्यैँदेखि गाईपालन गर्दै आएका थिए । परम्परागत गाईपालन व्यवसायले भने सोचे जस्तो प्रतिफल दिनसकेको थिएन ।
घरको सामान्य गर्जो मात्रै टार्ने गरेको थियो । यही व्यवसायलाई अघि बढाउने गरी उनले योजना बनाए। तर पैसा नहुँदा कसरी लगानी गर्ने भन्ने चिन्ताले सताउँदा युवा स्वरोजगारसम्बन्धी कार्यक्रम उहाँले थाहा पाए ।
बेरोजगार युवालाई सरकारले पैसा दिने बुझेपछि सम्पूर्ण प्रक्रिया पूरा गर्नुभयो र उहाँको आवेदन स्वीकृत भई दुई लाख रूपैयाँ पाए । बचत र युवा स्वरोजगार कोषको अनुदानबाट अहिले उनको गोठमा तीनवटा उन्नत जातको जर्सी गाई, दुईवटा भैँंसी, चारवटा बाच्छी छन् ।
दैनिक २५÷३० लिटर दूध बिक्री गर्ने गर्छन् उनी। गाईभैंसी पाल्न व्यस्त भएपछि उनको दैनिकी पनि फेरिएको छ ।  बजारसम्म दूध लैजानका लागि उनलाई बुबा शिवराम, आमा उर्मीला, दाजु धर्मेन्द्र भाई पप्पु र विदुरले सहयोग गर्दै अाएका छन् ।
बिहान ५ बजेदेखि राति ८ बजेसम्म उनीगाईभैँंसीकै स्याहारमै रमाउँछन् । कुनैबेला व्यावसायिक गाईपालनको विरोध गर्ने उनका बुबा सिकेन्द्रको मेहनतबाट खुसी छन् ।
दुई वर्षभित्रमा १० वटा उन्नत् जातका गाईको दूध बजारसम्म पु¥याउने उनको लक्ष्य छ । यसका लागि उनले बचत गर्न दैनिक दुई लिटर दूधको पैसा सहकारीमा जम्मा गरेका छन् ।
व्यावसायिक गाईपालनमा लाग्ने उनको दृढ अटोटपछि उहाँले गाउँमै पशु बीमासमेत भित्र्याए । यसका लागि बीमाको अभिकर्ताको काम पनि उहाँले गर्दै अाएका छन्। जतुवा र भाथिगछ गाविसमा उनले १०० वटा पशुको बीमा गराए ।
गाई भैंसीपालन व्यवसाय सफल हुँदै गएपछि उनी बेरोजगार र विदेशिन जाने युवालाई यस व्यवसायतर्फ लाग्न सुझाव पनि दिने गर्छन् ।
उनको मेहनत र सफलताको गाउँमा निकै प्रशंसा हुने गरेको छ । विराटनगरमा दूधको बजारको कुनै पनि समस्या उनले देखेका छैनन् ।
उनी भन्छन् ‘आफूले राम्रो उत्पादन गरेपछि जहाँ पनि बिक्री हुन्छ ।’ मासिक रु एक लाख आम्दानी गर्ने उहाँले योजना रहेको छ । रासस

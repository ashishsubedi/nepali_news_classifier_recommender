
﻿
१९ माघ, काठमाडौं । इंग्लिस प्रिमियर लिग फुटबलमा वेष्टब्रोमले लिग लिडर लिसेस्टरलाई बराबरीमा रोकेको छ ।
मंगलबार राति भएको खेलमा वेष्टब्रोमले लिसेस्टरलाई २-२ को बराबरीमा रोकेको हो । बराबरीसागै लिसेस्टरले ५ अंकको अग्रता लिने मौका गुमाएको छ ।
लिसेस्टरको घरेलु मैदान किङ्ग्स पावस स्टेडिममा भएको खेलमा वेष्टब्रोमले ११ औं मिनेटमा रोन्डनको गोलबाट अग्रता लिएको थियो ।
३० औं मिनेटमा डि्रङ्कवाटरले घरेलु टोलीका लागि बराबरी गोल फर्काए । पहिलो हाफको अन्तिममा किङ्गले गोल गर्दै लिसेस्टरलाई २-१ को अग्रता दिलाए ।
तर, दोस्रो हाफमा लिसेस्टरले यसलाई जोगाउन सकेन । ५० औं मिनेटमा गार्डनरले गोल गरे । खेलका क्रममा लिसेस्टरको दुई प्रहार बारमा लागेर फर्किएको थियो ।
बराबरीपछि लिसेस्टर टोटनहृयामभन्दा मात्र ३ अंकले अगाडि छ । लिसेस्टरको २८ खेलबाट ५७ अंक छ । टोटनहृयामको ५४ अंक छ र उसले एक खेल कम खेलेको छ ।
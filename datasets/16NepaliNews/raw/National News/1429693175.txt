
﻿९ वैशाख, काठमाडौ । वैदेशिक रोजगारीमा कामदार निःशुल्क पठाउनुपर्ने भए पनि सरकार र म्यानपावर ब्यवसायीको मिलेमतोमा उनीहरुसँग लिने शुल्क तोकिएको तथ्य पत्ता लागेको छ । अन्तर्राष्ट्रिय श्रम संगठन (आइएलओ)को प्रतिवेदनअनुसार विदेशिने कामदारसँग कुनै पनि शीर्षकमा रकम असुल्न पाइदैन । रोजगारदाता मुलुकले पनि कामदारसँग कुनै पनि शुल्क लिने गरेका छैनन् ।

नेपालले भने कानूनी ब्यवस्था गरेरै वैदेशिक रोजगारीमा जाने कामदारसँग पैसा असुल्न छुट दिएको छ । यो अन्तर्राष्ट्रिय कानूनको विपरीत हो । नेपालले आईएलको प्रावधानको पालना गर्ने प्रतिवद्धता गरेको छ । कानून बनाउने बेलामै बद्मासी भएको श्रम तथा रोजगार मन्त्रालयका एक उच्च अधिकारीले बताए, अन्नपूर्ण पोष्टमा खबर छ । 

वैदेशिक रोजगार ऐन तथा नियमावली बनाउने बेलामा सरकारी कर्मचारी र म्यानपावर ब्यवसायीको मिलेमतोमा कामदारसँग पैसा असुल्न पाउने ब्यवस्था गरिएकाले अहिले विकराल समस्या उत्पन्न भएको श्रम तथा रोजगार मन्त्रालयका ती उच्च अधिकारीले बताए । पछिल्लो समय बहराइन र कतारले आफ्ना मुलुकले नेपाली कामदार निःशुल्क लिने गरेको जानकारी गराएपछि नेपाल सरकार नैतिक संकटमा परेको छ । यी दुईमा मात्र होइन, कुनै पनि मुलुकमा जाने कामदारसँग लागत खर्च भनेर रकम उठाउँनै नपाइने विभागका उच्च अधिकारी बताउँछन् ।

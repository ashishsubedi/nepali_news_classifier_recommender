
﻿राजविराज, ३० फागुन । वृति विकास एवम् जिवन निर्वाहमा प्रतिकुल असर पर्ने निर्णय फिर्ता लिई प्रोत्साहन भत्ताकालागि सहमतिको माग गर्दै पुनरावेदन अदालत राजविराज  र सप्तरी जिल्ला अदालतका कर्मचारीहरुले आइतवारदेखि हातमा कालोपट्टी बाँधेर काम गरेका छन् ।
कर्मचारी सङ्गठनहरुको केन्द्रीय निर्णय अनुसार उनीहरु आन्दोलित भएका हुन् । चैत्र ५ गतेसम्म कालोपट्टी बाँधी काम गर्ने र व्यापक प्रचार–प्रसार गर्ने कार्यक्रम रहेको जिल्ला अदालतका लेखापाल सुरज कोइरालाले जानकारी दिएका छन् ।
न्यायपालिका र महान्यायाधिवक्ताको कार्यालय र त्यस अन्तर्गतका अदालतहरुमा विगतदेखि लागु भएको कार्य सम्पादनमा आधारित प्रोत्साहन भत्ता आर्थिक वर्ष २०७२|०७३ को लागि सहमति दिन नसकिने भनी अर्थ मन्त्रालयबाट भएको निर्णयको ती निकायका कर्मचारी ट्रेड युनियनहरुले यस अघि नै भत्र्सना गरेका छन् ।
आफ्ना माग एक साताभित्र सम्बोधनकालागि आग्रह गरिए पनि सम्बोधन नहुँदा आन्दोलनमा उत्रनुपरेको कर्मचारीहरुको भनाइ छ ।

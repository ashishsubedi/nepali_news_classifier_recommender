
﻿,भाद्र २, २०७२- मंगलबार भएको झडप पछि लगाइएको कर्फ्यू खुल्न नपाउँदै भारदहमा पुन: प्रदर्शन सुरु भएको छ । प्रदर्शनको क्रममा आन्दोलनकारीले भारदह चोकमा रहेका प्रहरी बिटमा आगो लगाइदिएका छन् । यस्तै राजमार्गमा गुडिरहेको स ४ प ७९३८ नम्बरको बाइकमा पनि आगजनी गरेका छन् । केही समय अघि भएको सर्वदलीय छलफलले मंगलबार प्रहरीको गोली लागि मृत्यु भएका राजीव राउतको दिउँसो ४ बजे शान्तीपूर्ण शवयात्रा गरि दाहसंस्कार गर्ने निर्णय गरेको छ । प्रदर्शनकारीहरु उग्र भए पनि प्रहरी आज ईलाका प्रहरी कार्यालयबाट बाहिर निस्केको छैन ।

संयुक्त मधेसी मोर्चाको बन्दका क्रममा मंगलबार सप्तरीको भारदहमा भएको झडपमा प्रहरीको गोली लागेर एक जनाको मृत्यु भएको थियो । स्थिति नियन्त्रणमा लिन प्रशासनले हिजो दिउँसो ४ बजे देखि आज बिहान ५ बजेसम्मका लागि कर्फ्यू आदेश जारी गरेको थियो ।हिजो भएको प्रदर्शनमा गोली लागेर भारदह १ का २४ वर्षीय राजीव राउतको घटनास्थलमै मृत्यु भएको थियो भने भारदह १ का ४० वर्षीय देवनारायण विश्वास, भारदह २ का ३५ वर्षीय सुरेन्द्र मण्डल, भारदह १ का ११ वर्षीय बालक दीपक साह, भारदह १ का १८ वर्षीय सत्यनारायण राउत, भारदह २ का २० वर्षीय गोपाल मण्डल, विजय ठाकुर र पोर्ताहा ५ का अमित यादवको विराटनगर र धरानमा उपचार भइरहेको छ। विश्वासको दुवै खुट्टा र मण्डलको एउटा खुट्टामा गोली लागेको छ। छर्रा लागेर घाइते बालक दीपक साहको पनि विराटनगरमा उपचार भइरहेको छ।


﻿
२९ पुस, काठमाडौं । अख्तियार दुरुपयोग अनुसन्धान आयोगले सम्पत्ति विवरण नबुझाउने पूर्व अर्थमन्त्री रामशरण महतलाई ५ हजार जरिवाना गर्ने निर्णय गरेको छ ।
महत सहित २४ हजार ३७६ जनालाई ५ हजारको दरले जरिवाना गर्ने निर्णय भएको हो । सम्पत्ति विवरण नबुझाउनेमा मधेसी मोर्चाका नेताहरु उपेन्द्र यादव, लक्ष्मणलाल कर्णसहितका ३७ सांसद पनि छन् ।
सुशील कोइराला नेतृत्वको अघिल्लो सरकारमा मन्त्री रहेका राधा ज्ञवाली र निलम केसीले तोकिएको समयभन्दा पछि सम्पत्ति विवरण बुझाएका थिइन् । यस्तै १५ सांसदले पनि तोकिएको समय भन्दा ढिलो विवरण बुझाएको राष्ट्रिय सतर्कता केन्द्रले जनाएको छ ।
अख्तियारका प्रवक्ता कृष्णहरि पुस्करले अनलाइनखबरसँग भने-‘सम्पत्ति विवरण नबुझाउने वा ढिलो बुझाउनेलाई ५ हजार जरिवाना हुन्छ ।’
उनका अनुसार अब ५ हजार बुझाएर एक महिनाभित्र सम्पत्ति विवरण बुझाउन मौका दिइनेछ । यदि यो समयमा पनि सम्पत्ति विवरण नबुझाएमा अकुत सम्पत्तिमा समेत छानविन हुने अख्तियारले जनाएको छ ।
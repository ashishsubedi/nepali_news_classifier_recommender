
﻿
६ माघ, काठमाडौं । सरकारले अन्ततः नेपाल वायुसेवा निगम (नेवानि)का लागि चीनमा निर्मित जहाजहरु ल्याउने भएको छ । पर्यटनमन्त्री आनन्दप्रसाद पोखरेलले चीनबाट छिट्टै जहाज ल्याउने बताएका हुन् ।
नेवानिले आन्तरिक उडानका लागि चीनबाट अनुदान र सहुलियत ऋणमा ६ वटा जहाज ल्याउने सम्झौता गरेको थियो । जसमध्ये अनुदानका दुईवटा जहाज आइसकेका छन् । अनुदानका दुई जहाजले दुःख दिएपछि नेवानिले सहुलियत ऋणका ४ जहाज नल्याउने मनस्थितीमा पुगेको थियो ।
‘हामीले चिनियाँ एक्जिम बैंकमार्फत पैसा बुझाइसकेका छौं, बाँकी ४ जहाज ल्याउनै पर्छ’ सोमबार चीनको सिन्हुवा न्यूज एजेन्सीले राजधानीमा गरेको एभिएसन कर्पोरेशन अन्तरक्रृयामा बोल्दै मन्त्री पोखरेलले भने- ‘जहाज तयार भइसकेका छन्, छिट्टै ति जहाजहरु नेपाल आउने छन् ।’
अनुदानका जहाजमा इन्सुरेन्स शुल्क निकै महंगो हुनुका साथै प्राविधिक तथा अन्य समस्या देखिएपछि बाँकी जहाज ल्याउनका लागि नेवानिले विभिन्न शर्तहरु राखेको थियो । जहाज निर्माता कम्पनी एभिक इन्टरनेशनलले नेवानिका केही शर्तहरु मान्न तयार भएपछि जहाज ल्याउने मनस्थितीमा पुगेको हो ।
तयार भइसकेका जहाजको बारेमा अध्यनका लागि पर्यटन मन्त्रालयका उपसचिव सुरेश आचार्यको नेतृत्वमा नेपाली टोली चीन गएको थियो । ‘हामीले इन्स्पेक्सन रिपोर्ट तयार पारेर बुझाइसकेका छौं, रिपोर्टमा केही सुधारका लागि सुझाव दिएका छौं’ आचार्यले भने- ‘सरकारले रिपोर्ट अध्ययन गरेर जहाज ल्याउने नल्याउने निर्णय गर्नेछ ।’
नेवानिका लागि चीनबाट दुईवटा ५६ सीट क्षमताका एमए ६० र १८ सीट क्षमताका ४ वटा वाई १२ ई जहाज ल्याउने सम्झौता गरिएको थियो । एउटा एमए ६० र एउटा वाई १२ ई नेपाल भित्रिएर व्यवसायीक उडान गरिरहेका छन् । यी जहाज उडाउँदा निगमलाई नाफा भन्दा घाटा भइरहेको छ ।
पर्यटनमन्त्री पोखरेलले आन्तरिक तथा अन्तर्राष्ट्रिय उडान गर्ने जहाजको संख्या बढाएर विभिन्न गन्तव्यमा उडान भर्ने बताएका छन् । ‘विमानस्थल बनेर अहिलेसम्म उडान हुन नसकेका १७ एयरपोर्टमा हामी सेवा सुरु गर्दैछौं’ उनले भने- ‘हामी अन्तर्राष्ट्रिय मात्र नभई आन्तरिक हवाई सेवालाई पनि चुस्न बताउने तयारीमा छौं ।’
नेपालजस्तो भूपरिवेष्ठित मुलुकमा हवाई सेवा अत्यावश्यक रहेको मन्त्री पोखरेलले बताए । यदि हवाई सेवाको विकास भएको र कार्गो बोक्ने जहाज भइदिएको भए यतिबेला आपूर्तिमा यतिधेरै समस्या आउँदैनथ्यो, मन्त्रीको भनाई थियो । नेपालमा हवाई इतिहास लामो भएपनि बल्ल बाँय सरिरहेको उनले आरोप लगाए ।
मन्त्री पोखरेलले त्रिभुवन अन्तर्राष्ट्रिय विमानस्थलको स्तरोन्नतीमा भन्दा दोस्रो अन्तर्राष्ट्रिय विमानस्थल (एसआईए) निर्माणमा तिब्रता दिनुपर्ने बताए । ‘भैरहवामा विमानस्थल बनिरहेको छ, पोखरामा पनि निर्माण कार्य सुरु हुँदै छ’ उनले भने- ‘एसआईए सञ्चालनमा आएपछि मात्र कति लोड पर्छ, सोही अनुसार त्रिभुवन विमानस्थल स्तरोन्नती गर्नुपर्छ ।’
मन्त्री पोखरेलले नेपाल साहसिक, धार्मिक तथा सांस्कृतिक र इको टुरिजमका लागि उत्कृष्ट गन्तव्य भएको बताए । उनले विश्वभरबाट घुम्न निस्कने १/१ अर्ब हिन्दू तथा बौद्धालम्बी पर्यटकमध्ये एक प्रतिशतमात्र नेपाल भित्राउन सकेमा पाँच वर्षभित्र २० लाख पर्यटक पुर्‍याउन सकिने धारणा राखे ।
नेपालका लागि चिनियाँ राजदूत उ चिन्ताईले चीन नेपाललाई सहयोग गर्न सदैव तयार रहेको बताए । भूकम्पपछि चिनियाँ पर्यटक नेपाल भ्रमणमा आउन डराए पनि उनीहरु नेपालप्रति सकरात्मक रहेको उनको भनाई छ ।
पोखरा र भैरहवामा अन्तर्राष्ट्रिय विमानस्थल सञ्चालनमा आएपछि चिनियाँ पर्यटकको आगमन हृवात्तै बढ्ने राजदूत चुन्ताईले बताए । उनले आफ्नो मुलुक चीनलाई विश्वकै दोस्रो ठूलो अर्थतन्त्र भएको मुलुक, विश्वकै सबैभन्दा बढी पर्यटक घुम्न निस्कने मुलुक, विश्वमै सबैभन्दा बढी विकास भइरहेको देशका रुपमा उभ्याए ।
नेपाल नागरिक उड्डयन प्राधिकरणका महानिर्देशक सञ्जिव गौतमले चिनले नेपालमा जहाज पठाइसकेपछि सेफ्टी, टेक्निकल लगायतको सहयोग गर्नुपर्ने विचार व्यक्त गरे ।
नेवानिका महाप्रबन्धक सुगतरत्न कंशाकारले दूईवटा वाईड बडी जहाज किनेर बेलायत, कोरिया र जापानसम्म सिधा उडान गर्ने बताए । यसको अलवा बिचमा ट्राञ्जिट गरेर अष्ट्रेलियासम्म उडान गर्ने आफुहरुको तयारी रहेको उनको भनाई थियो ।
कंशाकारले चीनमा छिट्टै ग्वोञ्झाओ र कुम्निङ उडान गर्न लागेको बताउँदै त्यसपछि बेइजिङ र सांघाईमा पनि उडान विस्तार गर्ने बताए । यसका लागि दुईवटा वाइडबडीसँगै दुईवटा न्यारोबडी जहाज किन्ने उनको भनाई छ । निगमले यसका लागि प्रकृया समेत अगाडि बढाइसकेको छ ।
अहिले नेपाल एशियाली मुलुकमध्ये सबैभन्दा महंगो गन्तव्य भइरहेको बताउँदै कंशाकारले ठूला ४ वटा जहाज थपिने वित्तिकै हवाई शुल्क घट्ने बताए । नेवानिको ‘प्रोग्रेस’बीना नेपालको पर्यटनको ‘प्रोग्रेस’ नहुने हुँदा यसतर्फ ध्यान दिन उनले सरकार तथा सरोकारवालाको ध्यानाकर्षण गरे ।
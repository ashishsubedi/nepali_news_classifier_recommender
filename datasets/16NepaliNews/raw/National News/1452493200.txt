
﻿सनिउल्ला धोबी
२७ पुस, कपिलवस्तु । कपिलवस्तुको कृष्णनगर नाका पछिल्लो समय चेलीबेटी बेचविखनको ‘ट्रान्जिट पोइन्ट’ बन्दै गएको छ । कृष्णनगर नाका हुँदै गिरोहहरुले चेलीबेटी भारत पुर्‍याएर बेच्ने गरेको पाइएको छ ।
नेपालका पूर्वी जिल्लाका भारतीय सीमाहरुमा चेलीबेटी बेचविखन रोकथामका लागि विशेष सतर्कता अपनाउन थालेपछि मानव तस्करहरुले भारतसँग सीमा जोडिएको कृष्णनगर नाकालाई चेलीबेटी भारत निकासीको गन्तब्य बनाएका हुन् । राम्रो जागिर, प्रेमविवाह लगायतका प्रलोभनमा पारी गिरोहले कृष्णनगरसँग सीमा जोडिएको भारतीय बजार बढनी हुँदै बिभिन्न स्थानमा पुर्‍याएर बेच्ने गरेका छन् ।
चेलीबेटी बेचबिखन हुनबाट रोक्न सीमा क्षेत्रमा के आई नेपाल, शान्ति पुनःस्थापना गृह, साथी संस्था, थ्री एन्जल्स जस्ता विभिन्न संघ संस्थाहरु क्रियाशील छन् । कपिलवस्तुको कृष्णनगर सीमाक्षेत्रमा पनि निगरानी बढाएका यी तीन संस्थाले पछिल्लो ६ महिनामा डेढसय बढी किशोरीहरुलाई बेचबिखनबाट जोगाएको जनाएका छन् ।
‘युवतीहरुलाई विवाह वा रोजगारीको बहाना बनाएर भारत लगेर बेच्ने गरेको पाइएको छ,’ थि्र एन्जल्सकी शाखा प्रबन्धक सनम गुरुङ भन्छिन्, ‘कतिपय किशोरी र युवतीहरुलाई प्रहरीको सहयोगमा उद्धार गरी परिवारको जिम्मा लगाएका छौं ।
गुरुङका अनुसार विगत ६ महिना (जुलाईदेखि डिसेम्बरसम्म) विभिन्न कारण देखाउँदै भारततर्फ प्रवेश गर्ने १ हजार २१७ युवतीलाई संस्थाले परामर्श गरेको छ । जसमा बेचविखनको उच्च जोखिममा रहेका ७६ किशोरीलाई परिवारको जिम्मा लगाएको गुरुङले जानकारी दिइन् । जसमध्ये १२ किशोरीलाई प्रहरीमार्फत परिवारलाई बुझाएको उनले बताइन् । कलिलो उमेरदेखि पाका उमेरका किशोरी युवतीहरु भारत जाने गरेको संयोजक गुरुङको भनाई छ ।
यता विगत एक दशकदेखि कृष्णनगरमा मानव बेचविखन विरुद्ध सकृय शान्ति पुनस्थापना गृह (पीआरसी) ले गत साउनदेखि हालसम्म ५ महिनामा कूल ६५ किशोरीहरुलाई पुनःस्थापना गरेको छ । जसमध्ये २५ युवतीलाई प्रहरीको जिम्मा लगाई परिवारसँग पुनर्मिलन गराएको कार्यक्रम संयोजक भूमिराज भट्टराईले जानकारी दिए । संस्थाले भारतका विभिन्न स्थानमा पुगी चालु आर्थिक वर्षमा ३ किशोरीलाई नेपाल फर्काएको संयोजक भट्टराईले बताए । यस आर्थिक वर्षमा मानव बेचविखनका घटनामा संलग्न ४ जना विचौलियालाई समेत कानुनी कठघरामा उभ्याउन सफल भएको संयोजक भट्टराईले बताए । संस्थाले पछिल्लो ५ महिनामा ७ सय ५२ किशोरीहरुलाई परामर्श दिएको जनाएको छ ।
यस्तै कार्यरत के.आई. नेपाल नामक संस्थाले कृष्णनगर सीमाक्षेत्रबाट जुलाईदेखि डिसेम्बरसम्म १२ किशोरीलाई उद्धार गरी परिवारलाई बुझाएको संयोजक केशर विश्वकर्माले जानकारी दिए । उद्धार गरिएकामध्ये ३ जनालाई संस्थाको सुरक्षित गृहमा राखी सीपमूलक कार्यक्रममा लगाइएको विश्वकर्माले बताए । उनका अनुसार चेलिबेटी बेचविखन गर्ने ३ जना विचौलियासमेत पक्राउ परेका छन् ।
कृष्णनगर सीमा नाकाबाट दैनिकजसो चेलीबेटी उद्धार गरिएको घटनाले समेत कृष्णनगर नाका मानव तस्करी तथा ओसारपसारको ट्रान्जिट प्वाईन्ट बनेको पुष्टी हुन्छ ।
मानव बेचविखन रोकथाममा कृष्णनगरस्थित इलाका प्रहरी कार्यालयको समेत विशेष भूमिका रहँदै आएको छ । सोही क्रममा प्रहरीले झण्डै ३ दर्जन विचौलियालाई कानुनी दायरामा उभ्याई कारवाही प्रक्रिया अघि बढाएको छ । जिल्लाको कृष्णनगर मानव ओसारपसारको केन्द्रविन्दु बन्दै गएपछि मानव अधिकारका क्षेत्रमा कार्यरत संघसंस्थाहरुको समन्वयमा विशेष निगरानी बढाउँदै आएको प्रहरी निरीक्षक नमराज भट्टराईले जानकारी दिए ।
यस्तै सशस्त्र प्रहरी बल राजश्व तथा भन्सार सुरक्षा गुल्म र लिंक गेटमा सुरक्षार्थ प्रहरीले समेत सीमानाकामा हुने चोरी निकासी एवं मानव बेचविखनका घटनामा कमी ल्याउन सुरक्षा संयन्त्रलाई मजबूत बनाएको जनाएका छन् ।
गिरोहले चेलीबेटीहरुको नक्कली पासपोर्ट र भिसा बनाएर भारतबाट कुवेत लगायतका विभिन्न खाडी मुलुकहरु पुर्‍याउँदै आएका छन् ।
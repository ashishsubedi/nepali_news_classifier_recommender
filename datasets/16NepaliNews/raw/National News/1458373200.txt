
﻿प्रचण्ड–वैद्यबीच २०५६ सालमा कालिम्पोङको एक होटलमा चर्काे भनाभन भयो । त्यस दिन वैद्य प्रचण्डविरुद्ध निकै आक्रामक रूपमा प्रस्तुत भए । भारतीय भूमिमा नेताहरूबीच चर्काे बाझाबाझ भएपछि छुट्ट्याउन झन्डै–झन्डै प्रहरी नै बोलाउनुपरेको नेताहरू बताउने गर्छन् । त्यसअघि २०५५ भदौमा गोरखपुरमा माओवादी शीर्ष नेताहरूबीच विवाद भएको थियो । जनयुद्धकै क्रममा पनि दुई नेताबीच पटक–पटक विवाद भएको थियो ।
प्रचण्ड–वैद्य भेटघाट
हाल नेकपा (क्रान्तिकारी माओवादी) का अध्यक्ष मोहन वैद्य किरणले २०२१ सालमा पार्टी सदस्यता लिँदा एमाओवादी अध्यक्ष पुष्पकमल दाहाल प्रचण्ड स्कुले शिक्षा लिँदै थिए । प्रचण्ड २०३५ सालदेखि पूर्णकालीन राजनीतिमा लागेका हुन् । तर, त्यतिवेला वैद्य पार्टीको केन्द्रीय समितिमा पुगिसकेका थिए । राजनीतिक पृष्ठभूमिका आधारमा हेर्दा वैद्य २०२९ देखि पूर्णकालीन हुँदै २०३१ मा पार्टी केन्द्रीय समितिमा पुगेका हुन् । २०२८ सालमा पार्टी सदस्यता लिएका प्रचण्ड ०३५ देखि पूर्णकालीन राजनीतिमा र ०४१ सालदेखि पार्टी केन्द्रीय समितिमा पुगे । उनी भारतको अयोध्यामा सम्पन्न पाँचौँ महाधिवेशनबाट केन्द्रीय सदस्य बनेका थिए ।
प्रचण्ड केन्द्रीय समिति सदस्य बन्दा वैद्य महामन्त्रीको जिम्मेवारी सम्हाल्दै थिए । त्यसैवेला प्रचण्डलाई पोलिटब्युुरो सदस्यका अतिरिक्त पार्टीभित्र महत्त्वपूर्ण मानिने सैन्य आयोगको सदस्यका रूपमा पनि जिम्मेवारी दिइयो । उनलाई त्यसवेला आफैँले वैचारिक/राजनीतिक पक्षमा केन्द्रित रहेर राजनीतिक प्रशिक्षणसमेत दिएको वैद्य बताउँछन् ।
‘नेताभित्र हुनुपर्ने गुण, नेतृत्वको क्षमताजस्ता विषयमा केन्द्रित रहेर मैले उहाँ (प्रचण्ड) लाई क्लास पनि लिएको थिएँ,’ वैद्यले प्रचण्डको राजनीतिक उचाइ स्थापित गर्ने सन्दर्भमा आफूले खेलेको भूमिका प्रस्ट्याउँदै भने । प्रचण्डले पनि सो कुरालाई पार्टी केन्द्रीय समितिको एक बैठकमा स्विकारेका थिए । ‘मलाई किरणजीले वैचारिक राजनीतिक प्रशिक्षण दिनुहुन्थ्यो,’ पार्टी केन्द्रीय समितिको बैठकमा उनले व्यक्त गरेको भनाइ उद्धृत गर्दै एमाओवादीका एक नेताले भने, ‘तर उहाँ (किरण) मा आफैँ भने त्यो गुण थिएन कि जस्तो अहिले हेर्दा लाग्छ ।’
मोहनविक्रमले पार्टी फुटाउँदा प्रचण्डको साथ वैद्यलाई
प्रचण्ड पूर्णकालीन राजनीतिमा आउनुअगावै वैद्य–प्रचण्ड भेटघाट भएको हो । २०३८ सालमा प्रचण्डकै नेतृत्वमा अखिल नेपाल युवक संगठन गठन भएपछि भने प्रचण्ड–वैद्यबीचको भेट बाक्लिन थालेको थियो । प्रचण्डको क्रियाशीलता, संगठन क्षमता आदिका कारण वैद्य उनीप्रति सन्तुष्ट पनि थिए । पाँचौँ महाधिवेशनबाट पार्टीको नाम नेकपा मशाल राखेर वैद्यले नेतृत्व सम्हालेको एक वर्ष नपुग्दै मोहनविक्रम सिंहले सो पार्टीबाट विद्रोह गरे । प्रचण्डले वैद्यलाई साथ दिए ।
प्रचण्ड कसरी आए नेतृत्वमा ?
वैद्यले नै प्रस्ताव गरी प्रचण्डलाई महामन्त्रीको नेतृत्व सुम्पेका थिए । ०४६ वैशाखको केन्द्रीय समिति बैठकमा वैद्यले आफूलाई महामन्त्रीबाट हटाउने प्रस्ताव गरे । नेकपा मशालले तत्कालीन पञ्चायती सरकारले घोषणा गरेको निर्वाचन बहिष्कारको नीति बनाए पनि काठमाडौंका प्रहरी बिटमाथि तोडफोड गर्ने जानकारी वैद्यलाई नै थिएन । पार्टीको तत्कालीन काठमाडौं क्षेत्रीय ब्युरोले त्यस्तो तोडफोड गर्ने नीति लिएको थियो । तर, सो कारबाही सफल हुन सकेन । कयौँ पार्टी कार्यकर्ता पक्राउ परे ।
सो घटनाका कारण पार्टीलाई क्षति पुग्न गएको भन्दै नैतिक जिम्मेवारी लिँदै वैद्यले महामन्त्री पदबाट हट्ने प्रस्ताव केन्द्रीय समिति बैठकमा राखे । त्यतिखेर प्रचण्ड पार्टी वरीयतामा चौथो नम्बरमा थिए । वैद्यले आफ्नो मात्र होइन, तत्कालीन अवस्थामा पार्टीभित्र प्रचण्डभन्दा वरिष्ठ अरू दुई पोलिटब्युरो सदस्यहरू खम्बसिंह कुँवर र सिपी गजुरेललाई पनि सेक्टर काण्डमा नैतिक जिम्मेवारी ठहर्‍याउँदै एक पद तल झर्ने गरी कारबाही प्रस्ताव गरे । र, त्यसपछिको वरिष्ठतामा रहेका प्रचण्डलाई महामन्त्रीमा नियुक्ति गर्ने प्रस्ताव राखे । सो प्रस्ताव पारित भएपछि प्रचण्ड पार्टीको कमान्ड सम्हाल्न आइपुगे ।
केन्द्रीय सदस्य बनेको ६ वर्षमै प्रचण्ड पार्टीको नेतृत्वमा
पार्टी केन्द्रीय समितिमा पुगेको ६ वर्षमै प्रचण्डले नेकपा (मशाल) को नेतृत्व सम्हाले । त्यसपछि प्रचण्ड–वैद्यले छरिएर रहेका अन्य कम्युनिस्ट पार्टीका बीचमा पनि एकताको प्रयास थाले । २०४६ सालको विकसित राजनीतिक घटनाक्रमपछि प्रचण्डले नेकपा मसाल, चौथो महाधिवेशन, सर्वहारा श्रमिक संघलगायतका पार्टीसँग पार्टी एकताको प्रस्ताव गरे । सोही प्रस्तावअनुसार मोहनविक्रमसँगै २०४२ सालमा छुट्टिएका बाबुराम भट्टराईलाई पनि पुन: २०४८ सालमा प्रचण्डले आफ्नै नेतृत्वको पार्टीमा समाहित गरे । विभिन्न चिरामा विभक्त माओवाद/विचारधारा मान्ने पार्टीहरूको एकतापछि पार्टी नाम नेकपा (एकता केन्द्र) राखिएको थियो ।
प्रचण्ड, किरण र बादलको टिममा बाबुरामको प्रवेश
जनयुद्धको तयारीमा अगाडि बढेका प्रचण्ड, किरण र रामबहादुर थापा बादलको ‘कोर टिम’ मा पछि मोहनविक्रमसँगै सम्बन्ध तोडेर थपिन आइपुगे– डा. बाबुराम भट्टराई । त्यसपछि नै माओवादी आन्दोलनको रोडम्याप तयार पार्न दार्शनिक क्षेत्रका किरण, सैन्य क्षेत्रमा बादल, बौद्धिक क्षेत्रका बाबुराम र ती सबैलाई मिलाएर केन्द्रित नेतृत्वदायी भूमिका प्रचण्डले खेले ।
प्रचण्डलाई पार्टी महामन्त्री सुम्पिएको केही समयमै किरणसँग ‘टसल’ पर्‍यो । ‘प्रचण्डलाई आफूले नेतृत्वमा ल्याएका कारण मैले भनेको मान्नुपर्छ भन्ने सोच किरणमा देखिनु र पार्टीको नेतृत्वमा आफू आइसकेकाले सबै कुरा मानेर जान नसकिने सोच प्रचण्डमा देखिँदा दुई नेताबीच टसल देखिएको नेताहरू बताउने गर्थे,’ हाल एमाओवादी त्यागेर बसेका नेता हेमन्तप्रकाश वलीले नयाँ पत्रिकासँग भने । यद्यपि, सशस्त्र संघर्षको कार्यनीतिक शृंखलाअनुसारको योजना अगाडि बढाउने सवालमा भने दुवै नेता एक ठाउँमै रहे ।
प्रचण्ड–वैद्य भनाभन
जनयुद्धको प्रक्रियामा जाने नीतिपछि नारायणकाजी श्रेष्ठ प्रकाश पक्ष पार्टीबाट बाहिरिन पुग्यो । प्रचण्ड–वैद्य जनयुद्धमा जाने विषयमा अडिग रहे । तर, जनयुद्धको सुरुआत गर्ने विषयमै नेताहरूबीचमा चर्काे विवाद देखियो । चीनको एक क्षेत्र ‘चिङकाङसान’ लाई माओले आधार मानेर दीर्घकालीन जनयुद्ध सुरु गरेजस्तै नेपालको एक क्षेत्रलाई मात्रै आधार मानेर सशस्त्र फौजी संघर्ष अगाडि बढाउनुपर्ने वैद्यको मत थियो । तर, प्रचण्ड–बाबुरामले मानेनन् । एउटै क्षेत्रलाई मात्र भन्दा पनि सामरिक महत्त्वका क्षेत्रलाई प्राथमिकता दिएर देशव्यापी युद्धको धावा बोल्नुपर्ने उनीहरूको भनाइ थियो । अन्तत: वैद्यको रुचिविनै प्रचण्डले समग्र देशबाटै युद्ध थालनी गर्ने नीति पारित गराए ।
प्रचण्ड–वैद्यबीच यस विषयमा चर्काे भनाभन भयो । पछि सबैतिरबाट सुरुआत गर्ने गरी कार्यनीतिक शृंखला तय भयो । ‘गाउँलाई प्राथमिकता देऊ, सहरलाई पनि नछोड, अवैधानिक संघर्षलाई जोड देऊ, वैधानिक संघर्षलाई पनि नछोड’ जस्ता कार्यनीति त्यसवेला तय गरिएको थियो ।
वैद्य–प्रचण्डबीच २०५६ मा कालिम्पोङको एक होटलमा पनि चर्काे भनाभन भएको थियो । त्यस दिन वैद्य प्रचण्डविरुद्ध निकै आक्रामक रूपमा प्रस्तुत भएका थिए । अर्काको भूमिमा नेताहरूबीच चर्काे बाझाबाझ भएपछि छुट्ट्याउन झन्डै–झन्डै प्रहरी नै बोलाउनुपरेको नेताहरू बताउने गर्छन् । जनयुद्धकै क्रममा पनि दुई नेताबीच पटक–पटक विवाद भएको थियो । वैद्यकै भनाइमा, ‘जनयुद्धको पहलदेखि शान्ति प्रक्रियासम्म माओवादी मूल नेतृत्वबीच कहिले उत्कर्षमा त कहिले मन्द गतिमा विवाद भयो । जनयुद्धको पहलको अवधि, चुनवाङ बैठक र पार्टी विभाजनसम्मको अवधि अन्तर्संघर्षका पेचिलो विवाद हुन् ।’
विवाद : कहिले मन्द, कहिले तीव्र
राजनीतिक सहयात्राका चार दशकमा प्रचण्ड–वैद्यबीच कहिले मन्द त कहिले तीव्र विवाद भए । सो विवाद अन्तत: २०६९ सालमा सम्बन्धविच्छेदको हदसम्म पुग्यो । जनयुद्धको तयारीस्वरूप २०५२ कात्तिकमा गोरखामा बसेको केन्द्रीय समिति बैठकमा प्रचण्डले जनयुद्ध प्रवेशको आवश्यकताका आधारमा नेतृत्व केन्द्रीकरणको प्रस्ताव राखे, प्रचण्डको प्रस्तावमा वैद्यले सामान्य आलोचना मात्रै गरे ।
बादल–बाबुरामसम्मले चर्काे विरोध गरेको सो प्रस्तावमा वैद्यको आडमै आवश्यकताका आधारमा नेतृत्व केन्द्रीकरण गर्न सकिने गरी प्रस्ताव पारित गराउन प्रचण्ड सफल भए । जनयुद्धको थालनीदेखि माओवादीको ०५५ भदौमा सम्पन्न चौथो विस्तारित बैठकपूर्वसम्मप्रचण्ड र बाबुरामबीच बलियो एकता देखियो ।
२०५५ भदौमा गोरखपुरमा फेरि माओवादी शीर्ष नेताहरूबीच विवाद भयो । आधार इलाका निर्माण, सेना निर्माणको विषयमा ठूलो बहस भयो । यी दुवै विषय नेतृत्व केन्द्रीकरणसँग जोडिएका थिए । बाबुरामले चर्काे विरोध जनाए । तर, नेतृत्व केन्द्रीकरणको विषयले प्रचण्ड–वैद्य सम्बन्ध नजिक्याउने काम गर्‍यो । २०५७ को राष्ट्रिय सम्मेलनमा प्रचण्ड बाबुरामबीचमा सहकार्य देखिएपछि वैद्य फेरि टाढिन पुगेका थिए । तर, २०५८ मै प्रचण्ड–वैद्य निजिकिन पुगे भने बाबुराम टाढिए ।
शान्ति प्रक्रियापछि भत्कियो सम्बन्ध
युद्धकालमा कहिलेकाहीँ तीव्र विवाद देखिए पनि प्रचण्ड–वैद्यबीच घनिष्टताकै सम्बन्ध थियो । वैद्यले दिल्लीमा भएको दलहरूबीचको १२ बुँदे सम्झौता र बहुचर्चित चुनवाङ बैठकले लिएको लोकतान्त्रिक गणतन्त्रको कार्यनीतिमा शंकालु आँखाले हेरि नै रहे । तर, प्रचण्डले सधैँ वैद्यको साथ खोजिरहे ।
१५ चैत ०६० मा वैद्य पक्राउ परेपछि पनि बाबुराम र प्रचण्डबीचमा लावाङ र फुन्टिवाङ बैठकमा चर्को विवाद पर्‍यो । वैद्य पक्राउमा परेका कारण उनी जोडिन आइपुगेनन् । तर, चुनवाङ बैठकको कार्यनीतिमा प्रचण्ड–बाबुरामको मिलन र लोकतान्त्रिक गणतन्त्रको कार्यनीतिलाई वैद्यले प्रश्न उठाइरहे । २०६३ पुसमा वैद्य जेलबाट छ्ुट्दा प्रचण्डले जनयुद्धको अन्त्य भएको शान्ति सम्झौतामा हस्ताक्षर गरिसकेका थिए ।
प्रचण्ड–बाबुराम एकातिर, वैद्य अर्कातिर
जेलबाट छुटेसँगै २०६४ मा काठमाडौंमा सम्पन्न पाँचौँ विस्तारित बैठकमा वैद्य सरकारमा सहभागी मन्त्रीहरूको कार्यशैली सन्तोषजनक नभएको भन्दै कडा आलोचनामा उत्रिए । प्रचण्ड–बाबुराम एकातिर र वैद्य अर्काेतिर रहने गरी संघर्ष चल्यो । २०६५ मा खरिपाटी भेलामा सैद्धान्तिक मतभेद नै चुलियो । वैद्यले जनविद्रोहको कार्यदिशा र प्रचण्ड–बाबुरामले संविधान लेखनको कार्यदिशा अँगालेको प्रस्ताव ल्याए ।
छलफलपछि दुवै प्रस्तावका राम्रा पक्षलाई समेट्ने गरी खरिपाटी बैठक सकियो । प्रचण्डका लागि यो अवस्था एकदम जटिल थियो । वैद्यलाई मिलाउन खोज्दा बाबुराम टाढिने, बाबुरामलाई मिलाउन खोज्दा वैद्य टाढिने अवस्थाका बीच प्रचण्डले दुवै प्रस्तावलाई मिलाएर लैजाने मध्यमार्गी प्रस्ताव अगाडि सारे । संयुक्त मोर्चा बनाउँदै जनविद्रोहको तयारी गर्दै जाने प्रस्ताव पारित भयो । तर, निर्णय कार्यान्वयन नभएको भन्दै प्रचण्डसँग वैद्यले पटक–पटक असन्तुष्टि व्यक्त गरे ।
माओवादीले तत्कालीन नेकपा(एकता केन्द्र) सँग पार्टी एकीकरण गर्‍यो । आफूहरूलाई अल्पमतमा पार्न प्रचण्डले एकता केन्द्रसँग पार्टी एकता गरेको वैद्यले आरोप लगाउँदै आइरहेका छन् । २०६८ वैशाखमा फेरि वैद्य–प्रचण्डका फरक दस्तावेज आए । पालुङटारमा प्रचण्ड, किरण र बाबुरामसम्मका तीन दस्तावेज आए ।
धोबीघाट गठबन्धनपछि प्रचण्ड–वैद्य सहकार्य टुट्यो
पालुङटार विस्तारित बैठकपछि केही समय फेरि प्रचण्ड–वैद्य नजिकिए । तर, २०६८ साउनमा धोबीघाट गठबन्धनपछि भने प्रचण्ड–वैद्य सम्बन्ध कहिल्यै नजिकिएन । प्रचण्डविरुद्ध वैद्य, नारायणकाजी, बादललगायतका शीर्ष नेताहरूले गठबन्धन गरी मोर्चा कसेर प्रचण्डलाई एक्ल्याउने काम गरे । त्यसपछिका घटनाक्रमले प्रचण्ड–वैद्य सम्बन्ध सधैँभर चिसोपनामै रहिरह्यो । त्यही चिसोपना अन्तत: २०६९ असारमा पार्टी विभाजनको चरणसम्म पुग्यो । प्रचण्डसँगको लामो राजनीतिक सहकार्य वैद्यले तोड्न पुगे ।
पहिले सहमति, पछि कमजोरी
कम्युनिस्ट पार्टीमा मन मिलेसम्म अँगालो हाल्ने र नमिलेपछि तिरस्कार गर्ने संस्कार पुरानै हो । प्रचण्ड–वैद्य सहकार्य टुटेपछि यी दुई नेताका बीचमा पनि त्यस्तै सम्बन्ध देखियो । युद्धकालमा चौथो विस्तारित बैठकले नेतृत्वलाई स्थापित गर्ने उद्देश्यले प्रचण्डको तस्बिर छाप्ने र नेतृत्वका कोटेसन लेख्नेसम्मको निर्णय गरेको थियो । तर, पार्टी विभाजनपछि आफ्नै निर्णयको वैद्यले विरोध गरे । उनले सो विषयलाई लिएर एक प्रसंगमा भनेका थिए, ‘२०५५ सालको चौथो विस्तारित बैठकमा नेतृत्व केन्द्रीकरण र स्थापनाका लागि जोड दिएर प्रचण्डका कोटेसन र तस्बिर प्रयोगमा ल्याउनेजस्ता निर्णय लिने काम कमजोरी थियो ।’
२०५७ सालमा सम्पन्न माओवादीको दोस्रो राष्ट्रिय सम्मेलनले प्रचण्डपथलाई विचारशृंखलाको रूपमा विकास गर्ने सवालमा प्रचण्डलाई वैद्यले साथ दिए । तर, पार्टी विभाजनपछि त्यस्तो गर्नु गल्ती भएको उनले निष्कर्ष निकाले । ‘०५७ को दोस्रो राष्ट्रिय सम्मेलनमा एकातिर प्रचण्डपथ पदावली प्रयोग गर्ने र अर्काेतिर जनयुद्ध तथा सशस्त्र विद्रोहको सिद्धान्तको फ्युजनसम्बन्ध&#23
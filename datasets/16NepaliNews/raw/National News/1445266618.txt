
﻿काठमाडौं : उपप्रधान तथा परराष्ट्र मन्त्री कमल थापाले भारतीय प्रधानमन्त्री नरेन्द्र मोदीसँग सोमबार भेटवार्ता गरेका छन् । दिल्लीस्थित प्रधानमन्त्रीको कार्यालयमा थापाले मोदीलाई भेटेका हुन् । भारतले अघोषित नाकाबन्दी गरेपछि देशमा बढेको जटिलताबारे वार्ता गर्न केही दिनअघि भारत पुगेका उपप्रम थापाले मोदीलाई भेटेर भारतका कारण नेपालमा सिर्जित समस्याबारे छलफल गरेको बताइएको छ ।

भेटवार्तामा भारतका लागि नेपाली दूत दीपकुमार उपाध्याय, नेपालका लागि भारतीय दूत रञ्जित राय, भारतीय प्रधानमन्त्रीका राष्ट्रिय सुरक्षा सल्लाहकार अजित दोभल र अन्य उच्च पदस्थ अधिकारीहरु सहभागी थिए । उपप्रम थापाले यसअघि नै भारतीय विदेशमन्त्री सुस्मा स्वराज र गृहमन्त्री राजनाथ सिंहसँग पनि भेटवार्ता गरिसकेका छन् । नेपालमा केपी शर्मा ओलीको नेतृत्वमा सरकार बनेसँगै भारतीय विदेशमन्त्री स्वराजले उपप्रम तथा परराष्ट्रमन्त्री थापालाई तीन दिनै औपचारिक भ्रमणका लागि बोलाएकी थिइन् । 

उपप्रम थापाले भारतीय पक्षबाट नेपालमा आपूर्तिव्यवस्थामा गरिएको अवरोध हटाउनका लागि भारतीय सरकारका अधिकारी र नेतृत्वसँग छलफल र वार्ता गरिरहेका छन् । उनले भारतीय विदेशमन्त्री र गृहमन्त्रीलाई भेटेर नेपालमा लगाइएको अघोषित नाकाबन्दी हटाउन आग्रह गरेका थिए । विदेशमन्त्री स्वराजले भने नेपालमा देखिएको समस्या नेपालकै आन्तरिक भएकाले आफैंले समाधान गर्न सुझाएकी थिइन् । 

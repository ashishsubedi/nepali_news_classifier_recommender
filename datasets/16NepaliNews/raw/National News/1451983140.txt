
﻿
२१ पुस, काठमाडौं । रामशरण महतका राजनीतिक प्रतिस्पर्धी हुन् भरतमोहन अधिकारी । जसरी कांग्रेस सरकारमा जानासाथ अर्थमन्त्रीमा रामशरण महताको नाम आउँथ्यो, त्यसैगरी एमालेमा भरतमोहन थिए । तर, उमेरका कारण उनी ओझेलमा परेका छन् ।
डा. महतले विश्वकै उत्कृष्ट अवार्ड पाएको विषयमा उनीसित प्रतिक्रिया मागियो । भरतमोहनले यसरी जवाफ दिए, ‘डा. रामशरण महत मेरो राजनीतिक प्रतिस्पर्धी मात्र नभएर घनिष्ठ मित्र पनि हो । त्योभन्दा पनि अगाडि एक नेपालीले अन्तर्राष्ट्रिय अवार्ड पाउनु भनेको हामी सबैका लागि खुशीको कुरा हो । त्यसैले म उहाँलाई हृदयदेखि बधाई र शुभकामना दिन चाहन्छु ।’
नेपालमा अर्थशाष्त्रको गहिरो अध्ययन गरेको र देशको अर्थतन्त्र राम्रोसित बुझेको सिमित नेताहरुमा पर्ने नाम भन्दै उनले डा. महतको प्रशंसा समेत गरे । ‘जहाँसम्म उत्कृष्टताको प्रश्न छ’ अधिकारीले अगाडि भने-‘यसलाई आ-आफ्नो ढंगले मूल्यांकन गर्न सकिन्छ ।’
आफ्नो आर्थिक चिन्तन डा. महतको भन्दा धेरै फरक रहेको उल्लेख गर्दै अधिकारीले डा. महतले अबलम्बन गरेको आर्थिक नीति अनुपयुक्त रहेको प्रमाणित भइसकेको दावी गरे ।
आज अर्थतन्त्रको यो दुरावस्था हुनुमा पटक-पटक अर्थमन्त्री भएका हिसाबले महतको हिस्सा के-कति छ भन्ने मूल्यांकनको विषय हुनुपर्ने उनको राय छ ।
‘हामीले आफ्ना उद्योगहरु डुबाएका छौं । पञ्चायतकालमा फस्टाएका उद्योगहरु पनि प्रजातन्त्र आएपछि धराशयी बने । जनतालाई रोजगारी दिन सकेका छैनौं । अर्थतन्त्रमा परनिर्भरता परनिर्भरता बढिरहेको छ । म डा. महतलाई व्यक्तिगत रुपमा दोष दिने भन्दा पनि उहाँले अगाडी बढाएको आर्थिक चिन्तनमाथि प्रश्न उठाउन चाहन्छु,’ अधिकारीले भने ।
२०७२ साल वैशाखमा आएको भूकम्प र असोजमा भारतले गरेको नाकाबन्दीले अर्थतन्त्र चौपट भएको तर, त्योभन्दा अगाडीकोे सहज अवस्थामा पनि अर्थमन्त्रीको कार्यसम्पादन सन्तोषजनक नदेखिएको उनको भनाइ छ । ‘२०७१ सालमा समयमा बजेट आएको थियो । रिसोउर्सको कमी थिएन । बन्द-हड्तालहरु भएका थिएनन् । सरकार बलियो थियो । यसका बाबजुद आर्थिक अवस्था किन राम्रो हुन सकेन ?’ अधिकारीले प्रश्न गरे ।
भुकम्पपछि र भारतीय नाकाबन्दी हुनुअघिका ६ महिनामा पनि अर्थमन्त्रीले राहत तथा पुनर्निमाणमा प्रभावकारी काम गर्न नसकेको उनको आरोप छ । ‘प्राधिकरण गठन भएन आफ्नो ठाउँमा छ । तर, प्राधिकरणभन्दा बाहिरै पनि ७२-७५ करोड रकम त छुट्याएको थियो नी । त्यसको पनि राम्ररी परिचालन हुन सकेन’ उनले भने ।
कुराकानीको अन्त्यमा अधिकारीले दोहोर्‍याए-‘मेरा असल मित्रले अवार्ड पाउनुभएकोमा म अत्यन्तै खुशी छु । उहाँको भविष्य उज्ववल होस् ।’
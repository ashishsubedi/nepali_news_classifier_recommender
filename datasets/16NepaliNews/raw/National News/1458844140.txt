
﻿
११ चैत, काठमाडौं । सरकारले काठमाडौं उपत्यकाबाट बिहीबार तीन सय २२ किलोग्राम प्लास्टिक झोला जफत गरेको छ ।
गत बैशाखदेखि उपत्यकामा प्लास्टिक झोला प्रतिबन्ध लगाएपनि प्रभावकारी कार्यान्वयन नभएपछि वातावरण विभागले फेरि अनुगमन र निरीक्षण थालेको छ ।
विभागले आज कालीमाटी लगायतका क्षेत्रबाट विभिन्न सरकारी संयन्त्रको सहयोगमा प्लास्टिक झोला जफत गरेको हो । मापदण्ड विपरीतका प्लास्टिक झोला प्रयोग गर्ने ६ वटा पसललाई बयानका लागि विभागमा उपस्थित हुन पत्र काटिएको छ ।
मापदण्डविपरीतका प्लास्टिकका झोलाको प्रयोग, भण्डारण, बिक्रीवितरण गर्न सरकारले वैशाख १ गतेदेखि प्रतिबन्ध लगाएको छ । सरकारी निर्णय अटेर गर्नेलाई कानुनअनुसार ५ देखि ५० हजार रुपैयाँसम्म जरिबाना गरिनेछ ।
उपत्यकामा मापदण्डविपरीतका प्लास्टिक झोला आयात हुन नदिन विभागले निगरानी बढाएको बताएको छ ।
उपत्यकाका भित्रका नगरपालिकाले समेत यसमा अनुगमन गरिरहेको जनाइएको छ ।  सरकारले प्लास्टिक झोलाको विकल्पका रूपमा अल्लो, सुती, जुट तथा अन्य कपडा र कागजका झोला प्रयोग गर्न आग्रह गरेको छ ।
उपत्यकामा २० इच्छ चौडाइ र ३५ इन्च लम्बाइका तथा ४० माइक्रोन मोटाइसम्मका प्लास्टिक झोलामा प्रतिबन्ध लगाएको हो ।

﻿आश्विन २, काठमाण्डौं । नेकपा माओवादी निकट अखिल नेपाल शिक्षक संगठनको केन्द्रीय परिषद्को भेला कीर्तिपुर स्थित ल्यावरेटोरी स्कुलको हलमा नेकपा माओवादीको केन्द्रीय अध्यक्ष मोहन वैद्य किरणको प्रमुख आतित्थ्यमा उद्घाटन सत्र सम्पन्न भएको छ । उक्त भेलाको उद्घाटन सत्रमा बोल्दै अध्यक्ष वैद्यले यो संविधान सभाबाट जनताको संविधान कुनै पनि हालतमा नबन्ने ठोकुवा गर्नु भएको छ । जलपमात्र लगाएको पुरानै संविधानमा ल्याप्चे लगाउनलाई मात्र बोलाएकोले आफूहरु सर्वपक्षीय गोलमेच सम्मेलनमा नगएको बताउनु भयो । हाम्रा सहिद परिवारहरुलाई, वेपत्ता परिवारजनलाई अलपत्र छोडेको र जनयुद्ध कालिन एकतर्फी मुद्धा व्यूँताएको र थुप्रै नेता, कार्यकर्ताहरुलाई झुट्टा मुद्धा लगाएर अहिले सम्म पनि जेल, हिरासत्मा राखेको, जनयुद्धकालिन जनसत्ताले गरेको फैसलाहरु सैदान्तिक रुपमा मान्यता दिए पनि व्यवहारमा लाथालिङ्ग छोडेको र शान्ति प्रक्रिया पूरा गर्न नचाहेकोले गोलमेच सम्मेलनमा नगएको उहाँले बताउनु भएको छ । भेलामा विभिन्न संघ संगठनको अध्यक्षहरुले र शिक्षा मन्त्रालयको सचिव, शिक्षा विभागको महानिर्देशक लगायतले सफलताको शुभकामना मन्तव्य राख्नु भएको थियो । कार्यक्रममा शिक्षा सचिवले अखिल नेपाल शिक्षक संगठनले वैद्यानिक रुपमा संगठन दर्ता गरेको प्रमाण पत्रको उद्घाटन समेत गरेको थियो । उक्त भेलामा संगठनको पूर्व अध्यक्ष गुणराज लोहनीले पनि सम्वोधन गर्नु भएको थियो । परिषद् भेलामा देशभरिबाट करिव ४ सय परिषद् सदस्यहरु सहभागी भएका छन् । परिषद् भेला भोलि पनि जारी रहने बताइएको छ ।











 

 

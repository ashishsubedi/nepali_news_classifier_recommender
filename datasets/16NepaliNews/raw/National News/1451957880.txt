
﻿फिर्ता नगरे कारबाही गर्ने चेतावनीसागर पण्डित/नयाँ पत्रिकाकाठमाडौं, २१ पुस
अख्तियारले काजका कर्मचारी फिर्ता गर्न अटेर गर्ने मन्त्रालयका अधिकारीलाई कारबाहीको दायरामा ल्याउने चेतावनी दिएको छ । कर्मचारी र मन्त्रालयमा डन प्रवृत्ति हाबी भएको भन्दै अख्तियारले काजमा लामो समयसम्म बस्ने र खटाउने दुवै पक्षलाई कानुनी कारबाहीको दायरामा ल्याउने चेतावनी दिएको हो ।
अख्तियारका प्रवक्ता कृष्णहरि पुस्करले कर्मचारीलाई अनुचित किसिमले लामो समयसम्म काजमा खटाएको पाइएकाले अख्तियारले छानबिन थालेको जानकारी दिए । उनले फिर्ता हुन अटेर गर्ने काजका कर्मचारी र फिर्ता नगराउने अधिकारीविरुद्ध परेको उजुरीमाथि छानबिन भइरहेको बताए । प्रवक्ता पुस्करका अनुसार काजमा रहेका कर्मचारीलाई तुरुन्त फिर्ता गर्न निर्देशन दिइसकिएको छ ।
काजमा बढी कर्मचारी राख्ने मन्त्रालयहरू
अख्तियारका अनुसार सबैभन्दा बढी काजमा कर्मचारी राख्ने मन्त्रालयमा संघीय मामिला तथा स्थानीय विकास, गृह, भौतिक पूर्वाधार तथा यातायात, शिक्षा, स्वास्थ्य, सिँचाइ, कृषि, भूमिसुधारलगायत छन् । ती मन्त्रालयलाई पत्र लेखेर काजका कर्मचारी फिर्ता गर्न निर्देशन दिइसकिएको छ । निजामती सेवा ऐन र नियमावलीअनुसार तीन महिनाभन्दा बढी समय कुनै पनि कर्मचारीलाई काजमा खटाउन पाइँदैन् । तर, कैयौँ मन्त्रालयले नियमविपरीत सयौँ कर्मचारीलाई काजमा खटाइरहेका छन् ।
सामान्यको ताकेताको लगातार अटेर
त्यसो त सामान्य प्रशासन मन्त्रालयले पनि पटकपटक मन्त्रालयहरूलाई काजका कर्मचारी फिर्ता गर्न ताकेता गर्दै आएको छ । तर, मन्त्रालयहरूले सामान्यको ताकेता अटेर गर्दै आएका छन् ।
कमाउ अड्डामा बढी काज
कतिपय कमाउ मानिएका अड्डामा कर्मचारी काजमा जाने प्रचलन छ । यसरी कर्मचारीलाई कमाउ अड्डामा काजमा पठाउँदा पैसाको लेनदेनसमेत हुने गरेको छ । विशेषगरी स्थानीय विकास मन्त्रालयअन्तर्गत जिविसको स्थानीय विकास अधिकारी र नगरपालिकाको कार्यकारी अधिकृतमा जानका लागि आर्थिक चलखेल हुने गरेको छ । यस्तै शिक्षा, स्वास्थ्य, भौतिक, वन, सिँचाइ मन्त्रालयअन्तर्गतका विभिन्न निकायमा जानसमेत आर्थिक चलखेल हुने गरेको छ ।
मन्त्रीहरू नै गर्छन् काज सरुवा
कतिपय मन्त्रालयका मन्त्रीले आफूअनुकूलका कर्मचारीलाई आफ्नो निजी सचिवालयमा राख्न काजमा सरुवा गराउने गरेका छन् । मन्त्रीहरूले नै कर्मचारी काजमा राख्ने प्रवृत्ति बढेपछि अख्तियारले त्यसप्रति पनि चासो राखेको छ । अख्तियार प्रवक्ता पुस्करले जुनसुकै तह र तप्काका अधिकारीबाट गैरकानुनी रूपमा भएका काज सरुवामाथि अख्तियारले छानबिन गर्ने जानकारी दिए ।
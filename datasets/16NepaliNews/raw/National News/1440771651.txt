
﻿संविधानसभाको आजको बैठकमा पनि  नेपालको संविधानको परिमार्जित विधेयक, २०७२ माथि विचार गरियोस्  भन्ने प्रस्तावमाथिको छलफल जारी छ ।निर्धारित समयभन्दा २० मिनेट ढिलो सुरु भएको बैठकको प्रारम्भमा नेकपा (एमाले)का सभासद् माधवकुमार नेपालले मुलुक संविधान निर्माणको अन्तिम चरणमा प्रवेश गरिसकेको बताउँदै जनताका प्रतिनिधि र राजनीतिक दललाई शीघ्र संविधान प्राप्तिको जनचाहना पूरा गर्नुपर्नेमा जोड दिए ।

उनले सडक तताउने, द्वन्द्व चर्काउने कामले स्वभाविक रुपमा संविधान निर्माण प्रक्रियामा गम्भीर असर पर्ने स्मरण गराउँदै मुलुकका विभिन्न भागमा पछिल्लो समयमा भएका घटनाले संविधान निर्माणको प्रक्रिया तुहाउने हो कि भन्ने आशङ्का सृजना भएकामा चिन्ता व्यक्त गरे । कैलाली घटनाको निन्दा गर्दै निष्पक्ष छानबिन गरी दोषीमाथि कारबाहीको माग गरे । सभासद् नेपालले भने, & जनताका माग शान्तिपूर्ण राजनीतिक तवरबाट समाधान गर्नुपर्छ, हिंसात्मक आन्दोलन रोक्नुपर्छ । सरकारले संविधान निर्माणमा सबै दललाई औपचारिक/अनौपचारिक रुपमा वार्ताको आह्वान गर्नुपर्छ । सबै पक्षलाई वार्तामा आउन र उनीहरुका जायज माग पूरा गर्नेतर्फ लाग्नुपर्छ ।& 

उनले गणतन्त्र, सङ्घीयता, समावेशिता र जनताका अधिकारलाई संस्थागत गर्न विलम्ब गरे फेरि पछुताउनुपर्ने स्थिति उत्पन्न हुन नदिन सबैलाई तत्काल वार्तामा आउन आग्रह गरे । साथै उनले संविधान बनाउने प्रक्रिया अब कुनै पनि बहानामा लम्ब्याउन नहुने बताए । लामो समय पर्खन सकिँदैन र सबैका माग समाधान गरी त्यसको देशको अखण्डतालाई बलियो बनाउनुपर्छ, देशको अहित हुने कुरा स्वीकार्न सकिँदैन  भन्दै सभासद् नेपालले संविधानको मस्यौदा ठूलो भएको, धेरै कुरा दोहोरिएकाले तिनलाई छोट्याउनुपर्नेमा जोड दिनुभयो । मधेशी, आदिवासी जनजाति, दलित, थारू, मुस्लिम सबैबाट व्यक्त देशभक्तिको भावनालाई सकारात्मक रुपमा लिँदै अघि बढ्नुपर्ने उनको अभिमत थियो । उनले जसरी पनि संविधान जारी गर्नुपर्ने आवश्यकता औंल्याउँदै संशोधनका साथ शीघ्र संविधान जारी गरौं भने 


﻿१९ चैत, काठमाडौं । कानून व्यवसायीहरुको छाता संगठन नेपाल बार एसोसिएसनमा नयाँ नेतृत्वका लागि शनिबार चुनाव हुँदैछ ।
विगतमा जस्तै यसपटक पनि कांग्रेस र कम्युनिस्ट निकट कानून व्यवसायीहरु दुई खेमामा बाँडिएर चुनाव लड्दैछन् । यसै सन्दर्भमा हामीले अध्यक्षका प्रत्याशी शेरबहादुर केसीसँग संक्षिप्त कुराकानी गरेका छौं ।
तपाईंको उम्मेदवारी किन ? 
स्वतन्त्र न्यायपालिका, विधिको शासन, संविधानवाद र लोकतन्त्रको संस्थागत विकासका लागि सक्रिय बारको खाँचो छ । मेरो उम्मेदवारी एउटा सक्रिय बारका लागि हो भनेर बुझ्नुस ।
के बार अहिले चाहिँ सुतेको  छ ? 
लगभग सुतेकै छ । अध्यक्षजी नै पहिले महान्यायधिवक्ता र अहिले न्यायाधीश हुन जानुभो । बार निस्क्रिय हुँदा कानून व्यवसायीको हक-अधिकारका लागि काम हुन सकेको छैन ।
त्यस्तो अवसर पाए त तपाईं पनि जानुहुन्छ होला नि ? 
मैले घोषणा नै गरिसकेको छु, यदि बारको चुनाव जितेँ भने म महान्यायधिवक्ता वा न्यायाधीश बन्न जान्न । म मात्रै होइन, मेरो प्यानलबाट लड्ने कोही पनि जानुहुन्न ।
तपाईंका चुनावी एजेन्डाहरु के-के हुन् ? 
मुलतः कानून व्यवसायीका हक-हितका प्रवर्द्धन गर्ने र न्यायक्षेत्रका विकृति विसंगति हटाउने विषयहरु नै हाम्रा एजेन्डा हुन् ।
हक-हितमा के-के कुराहरु पर्छन् ? 
हामीले विभिन्न एजेन्डाहरु अघि सारेका छौं । नोटरी पब्लिक ऐन संसोधन गरेर लाइसेन्स लिएकाहरुलाई ‘फेमिली लयर’ जस्तै काम गर्न पाउनुपर्छ भन्ने हाम्रो माग छ ।
लामो समयदेखि यस व्यवसायमा संलग्न रहेकाहरुलाई वरिष्ठ अधिवक्ता दिने पद्दति छ । तर तीन वर्षदेखि कसैलाई वरिष्ठ अधिवक्ता दिइएको छैन । यो हरेक वर्ष दिनुपर्छ भनेर आवाज उठाएका छौं ।
मधेसको कानून-व्यवसायीले विभिन्न किसिमका गूनासो गर्दै आएका छन् । त्यसमा हाम्रो पनि समर्थन छ । नयाँ कानून व्यवसायीले जहाँसुकै काम गर्दा न्यूनतम तलव निर्धारण गर्नुपर्छ भन्ने छ ।
टेन प्लस टु पढेर पाँच वर्षको कोर्स गरेकाहरु जस्तोसुकै ठाएँमा प्रतिस्पर्धा गर्ने क्षमता राख्छन् । उनीहरुलाई स्थान दिनुपर्छ भन्ने छ । यिनै हुन् ।
तपाईं कांग्रेसनिकट प्यानलबाट उठ्दै हुनुहुन्छ । कानून व्यवसायी पनि कांग्रेस र कम्युनिस्ट भनेर छुट्टनिु लज्जास्पद होइन र ?
हामी त्यसरी आफूलाई कांग्रेस भनेर चिनाउँदैनौं । व्यक्तिगत आस्था आफ्नो ठाउँमा छ तर, हामीलाई कुनै पार्टीको आशिर्वाद प्राप्त छैन ।
न्यायक्षेत्रमा के समस्या छन् अहिले र त्यसमा तपाईंहरुको दृष्टिकोण के हो ? 
अहिले मूलरुपमा बेन्च न्यायपालिका र व्यवस्थापिकाबीच द्वन्द्वको अवस्था छ यो सुखद होइन । पछिल्ला नियुक्तिहरुले स्वतन्त्र न्यायपालिकाको छविमा ह्रास आएको छ ।
न्यायपालिकाको स्वच्छता र स्वतन्त्र छवि पुनस्र्थापित गर्नुपर्छ भन्ने हाम्रो मान्यता हो । बार र बेन्चबीचको सम्वन्ध पनि सुमधुर हुनुपर्छ । यी दुई संस्था भनेका नङ र मासुजस्तै हुन् । अब नयाँ प्रधानन्यायधीश दुवैतर्फको अनुभव प्राप्त हुनुहुन्छ । त्यसैले बार र बेञ्चबीचको सम्वन्ध सुदृढ हुनेमा आशावादी छौं ।
तपाईंलाई जित्ने आशा कति छ ? 
म त ढुक्क छु । हामी सबै ठाउँ घुम्यौं । समर्थन माग्यौं । सबैले आश्वासन दिनुभएको छ । लोकतान्त्रिक गणतन्त्र हाम्रो प्रतिवद्धता, स्वतन्त्र न्यायपालिका हाम्रो कटिवद्धता भन्ने नारा छ । घोषणापत्र पनि ल्याएका छौं । आशा छ, हाम्रो सिंगो प्यानलले जित्नेछ ।
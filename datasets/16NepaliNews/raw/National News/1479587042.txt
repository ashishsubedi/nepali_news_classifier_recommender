
﻿राजविराज, ४ मंसिर । सप्तरी युवा मूल समारोह समितिको नाम परिवर्तन भई सप्तरी युथ नेपाल राखिएको छ ।
युवा मूल समारोह समिति क्षेत्र नम्बर ३ को संयोजनमा शनिवार इटहरी बिष्णुपुर गाविसस्थित रुद्रनारायण माध्यमिक गोरगामामा बसेको समिति बैठकले यस्तो निर्णय गरेको छ । बैठकले सप्तरी युवा मूल समारोह समितिको नाम सप्तरी युथ राख्ने निर्णय गरेको समितिका आर्थिक संयोजक बिष्णु यादवले बताएका छन् ।
बैठकले आगामी दिनमा गरिने हरेक गतिविधी सप्तरी युथ नेपालकै नाममा गरिने निर्णय गरेको छ । सप्तरीका युवाहरु गत साउनमा एकत्रित भई सप्तरी युवा मूल समारोह समिति गठन गरेको थियो । सप्तरी जिल्ला युवा सम्मेलन गराउने उद्देश्य लिएर गठन भएको यो समितिले गजेन्द्रनारायण सिंह औद्योगिक क्षेत्रमा दुई दिने सप्तरी जिल्ला युवा सम्मेलन सफलतापूर्वक सम्पन्न गराएको छ । यो सम्मेलनले १८ बुँदे घोषणा पत्र समेत जारी गरेको थियो ।
शनिवारको बैठकले अधिकांस गाविस कार्यालयमा घोषणा पत्र पठाइसकिएको र बाँकी रहेका गाविस कार्यालयमा अबिलम्ब घोषणा पत्र बुझाउने निर्णय गरेको छ । यस्तै जिल्ला विकास, नगरपालिकाहरुमा समेत घोषणा पत्र बुझाउँदै युवाहरुका लागि बजेट छुट्टयाउन सशक्त भएर लाग्ने निर्णय समेत गरेको छ ।
साथै युवाहरुको बैठकले सरसफाईलाई निरन्तरता दिदैं अझ प्रभावकारी बनाउने निर्णय गरेको छ । क्षेत्र नम्बर ३ का संयोजक मिथिलेश यादवको अध्यक्षता र जिल्ला संयोजक श्रवणकुमार देवको प्रमुख आतिथ्यमा बसेको बैठकमा अर्थ समिति संयोजक बिष्णु यादव, सरसफाई इञ्जार्च मोहन यादव, प्रचार विभाग प्रमुख आयुष श्रेष्ठसहित क्षेत्रिय संयोजक र मूल समितिका सदस्यहरुको समेत उपस्थिति रहेको थियो ।

﻿तीन ठूला दलले विभिन्न तह र तप्काका जनताका मागको सुनुवाइ नगरी संविधान बनाउन थालेकोमा नागरिक अभियन्ता र बौद्धिकहरुले सडकमै विरोध गर्ने भएको छ । आज उनीहरुले काठमाडौमा  नागरिक विरोध सभा  आयोजना गर्न लागेका छन् । नागरिक अभियन्ता अनुभव अजीतका अनुसार बिजुली बजारमा ३ बजे गरिने  नागरिक विरोध सभा मा साहित्यकार खगेन्द्र संग्रौला, राजनीतिक विश्लेषक सीके लाल र राजनीतिशास्त्री प्रा. कृष्ण हाछेथुले सम्बोधन गर्दैछन् ।

विगतमा २०६२/६३ सालको जनआन्दोलनको वातावरण बनाउन पनि क्रियाशील रहेका नागरिक अभियन्ताहरुले जनआन्दोलनका उपलब्धिहरु समाप्त पार्न लागिएको, थारु, मधेशी, मुस्लिम, जनजाति, दलित र महिलाका मागलाई सम्बोधन नगरीएको तथा जनताको असन्तुष्टि र आक्रोशलाई दमन गरेरै संविधान ल्याउन लागेकोमा विरोध गर्दै आएका छन् । उनीहरुले केही दिनअघि सरकार, राजनीतिक दल, आन्दोलकारीहरु अन्तर्राष्ट्रिय समुदायसँगै मिडियालाई विभिन्न उत्पीडित तह र तप्काका जनताको मागलाई केन्द्रमा राखेर सैनिक समाधान हैन बरु संवादमार्फत राजनीतिक समाधान खोज्न जोड दिएका थिए 

तीन दलका शीर्ष नेताहरुले जसरी पनि एक थान संविधान बनाउने निर्णय गरेपछि नागरिक स्तरमा व्यापक रुपमा असन्तुष्टि र आक्रोश चुलिएको छ । ती तीन दलकै थारु, मधेशी, मुस्लिम, जनजाति, दलित र महिला सभासद र नेता कार्यकर्ताका भावनालाई समेत दमन गरी संविधान लेखनलाई तीव्रता दिइएको छ । थारु, मधेशी, मुस्लिम, बौद्ध, जनजाति, महिला र दलितका मागलाई सम्बोधन नगरीकन नयाँ संविधान बनाउन लागेकोमा ती सबै समुदायसँगै अन्य सबै राजनीतिक दल सडकमा छन् ।

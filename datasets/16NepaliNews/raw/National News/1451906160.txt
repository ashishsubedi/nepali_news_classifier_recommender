
﻿२० पुस, काठमाडौं । खाने तेलमा कालोबजारी गरेको आरोपमा पक्राउ परेका दुगड ग्रुपका कोटेश्वर गोदामका प्रमोद अधिकारी र अमन जैनलाई अदालतले पुर्पक्षलाई थुनामा पठाएको छ ।
खाने तेलमा महंगो मूल्यमा बेचेर कालोबजारी गरेको आरोपमा पक्राउ परेका अधिकारी र जैनलाई जिल्ला अदालत काठमाडौंले पुर्पक्षका लागि थुनामा पठाएको हो ।
साथै अदालतले दुगड गु्रपका सञ्चालकहरुलाई पनि पक्राउ गर्न अदालतले आदेश दिएको महानगरीय प्रहरी प्रहरी परिसरका प्रमुख एसएसपी विक्रम सिंह थापाले जानकारी दिए ।
उनका अनुसार अदालतले फरार रहेका दुगड गु्रपमा सञ्चालकहरु कृष्णलाल दुगड, नरेह दुगड, विकास दुगड, कुमोद दुगडलाई पक्राउ गर्न आदेश दिएको छ ।
कालोबजारी गर्नेहरुलाई कार्वाहिको दायरामा ल्याउने प्रहरीको प्रयास सफल भएको परिसर प्रमुख एसएसपी विक्रम सिंह थापाको दावि थियो । अदालतको आदेशसँगै अब दुगड गु्रपका सञ्चालकहरुलाई जसरी भए पनि पक्राउ गर्ने प्रहरीले बताएको छ ।
मंसिर २७ गते काठमाडौं प्रहरी परिसरको विषेश टोलीले खाने तलेमा कालोबजारी गरेको भन्दै कोटेश्वरस्थित गोदाममा छापा मारेर करिब ३ लाख लिटर खाने तल बरामद गरेको थियो । पुरानो स्टक तेलमा महंगो मूल्य राखेर वेचेको भन्दै प्रहरीले छापा मारेपछि सञ्चालकहरु फरार छन् ।

﻿राजविराज, २४ चैत । दाईजो नदिएको भन्दै सप्तरीको राजविराज–७ मा सुत्केरी बुहारीको हत्या गरेको माइती पक्षले आरोप लगाएको छ ।
बीस वर्षिया महिला सरस्वती देवी मेहतरको दाइजोको कारण ससुरा पक्षले चार दिन अघि हत्या गरेको आरोप लगाईएको छ । १८ दिन अघि मात्र छोरालाई जन्म दिएकी उनको बिहेको समयमा कबोल गरेको दाइजो उपलब्ध गराएको र केही समययता थप बीस हजार रुपैयाँ माग गर्दै आएको सरस्वतीका बुवा अरुणले बताए । पछिल्लो समय माग गर्दैआएको रकम आफूहरुले दिन नसकेकै निहुँमा गत शनिबार दिउँसो मट्टीतेल छर्केर हत्या गरेको उनको आरोप छ ।
भारतको बिहार राज्यको दरभङ्गा स्थित नौवागढी माईत भएकी सरस्वतीका बुवा अरुणका अनुसार चार दिनअघि दिउँसोको समयमा भर्खर जन्मिएका बच्चा सुतिरहेको बेला पति, ससुरा, सासु र नन्द मिलेर छोरीको हातखुट्टा बाँधेर मट्टीतेल छर्केर आगो लगाएर हत्या गरिदिएको हो । एघार महिना अघि सरस्वतीको विवाह करण मेहतरसँग सामाजिक परम्परअनुसार भएको थियो ।
डेढ महिनाअघि सरस्वती आफ्नो माइती दरभंगा गएको बेला पति, सासु, ससुरा सबैले २० हजार रुँपैयाँ माग गरिरहेको र पटक–पटक शारिरिक मानसिक यातनासमेत दिएकोबारे आफूहरुलाई जानकारी गराउँदैआएको पत्रकार सम्मेलनमा मृतककी आमा मन्जु देवीले बताए ।
छोरीको बिहेमा तीन लाख नेपाली रुपैयाँ खर्च भएको पत्रकार सम्मेलनमा मृउनले बताईन् । उनले अगाडि भनिन् ‘मजदुरी गरेर गुजारा चलाउँदैआएको छु, माग भएको थप रकम तत्कालै पुरा गर्न नसकेका कारण मेरी छोरीको हत्या भयो ।’
छोरीको हत्या ज्वाइँ, सम्धीसमेत मिलेर गरेको भनि जिल्ला प्रहरी कार्यालय सप्तरीमा जाहेरी दिन जाँदा नलिएको उनीहरुको गुनासो छ । जिल्ला प्रहरी कार्यालय सप्तरीले पोष्टमार्टमको रिपोर्ट नआएसम्म हत्या भएको वा आत्महत्या भएको विषयमा किटान गर्न नसकिने अवस्था रहेको जिल्ला प्रहरी कार्यालय सप्तरीले जनाएको छ ।
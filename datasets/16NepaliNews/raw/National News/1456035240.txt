
﻿
८ फागुन, काठमाडौं । तपाईंको सवारी चालक अनुमतिपत्र (लाइसेन्स) को म्याद गुजि्रएको छ ? त्यसो हो भने तपाईंले ‘स्मार्ट लाइसेन्स’ पाउनु हुनेछ ।
यातायात व्यवस्था विभागले आज आइतबारदेखि काठमाडौंमा नवीकरण हुने लाइसेन्सका लागि पनि स्मार्ट कार्ड वितरण प्रक्रिया सुरु गरेको छ । आजदेखि लागि फारम वितरण सुरु भएको हो ।
यातायात व्यवस्था विभागले बाग्मती अञ्चल कार्यालयमा मंसिरदेखि नयाँ सवारी चलाक अनुमति पत्र लिनेहरुका लागिस्मार्ट लाइसेन्स वितरण थालेको थियो ।
केही दिनअघिदेखि बर्ग थप गर्दा पनि स्मार्ट लाइसेन्स वितरण सुरु गरेको विभागले अब नवीकरण गर्ने चालकलाई पनि स्मार्ट लाइसेन्स नै दिन लागेको हो ।
प्रतिलिपि लिनेलाई पुरानै !
प्राविधिक समस्याका कारण नयाँ चालकलाई मात्र स्मार्ट लाइसेन्स बाँड्नु परेको स्पष्टीकरण दिँदै विभागका प्रवक्ता बसन्त अधिकारीले भने-‘अब चरणबद्ध रुपमा सबै अञ्चलमा स्मार्ट लाइसेन्स दिन सुरु गरिनेछ ।’
तर, विभागले प्रतिलिपी लिनेहरुका लागि अहिले नै नयाँ प्रविधिको लाइसेन्स दिन नसकिने बताएको छ । प्रतिलिपि लिनेहरुका लागि पुरानै प्रविधिको लाइसेन्स वितरण जारी नै रहने भएको छ ।
प्रतिलिपिका रुपमा स्मार्ट लाइसेन्स वितरण थालेपछि झण्डै आधा संख्यका चालकहरुले हराएको दावी गर्ने हुँदा वितरणमा समस्या हुने विभागको भनाइ छ ।
‘तत्काल प्रतिलिपि दिन थालियो भने एकैपटक काठमाडौंमा प्रतिलिपि बनाउने ठूलो भीड लाग्नेछ’ प्रवक्ता अधिकारीले भने-‘सबैलाई एकैपटक स्मार्ट लाइसेन्स जारी गर्न हामी असक्षम छौं । त्यसैले अब एकैसाथ सबै अञ्चलमा स्मार्ट लाइसेन्सको वितरण थालेर प्रतिलिपिको लागि पनि खुला गर्नेछौं ।’
विभागले हालसम्म्म ६ हजार स्मार्ट लाइसेन्स जारी गरिसकेको छ । स्मार्ट कार्ड जारी गर्ने क्रम तीब भएपनि त्यसको अनुगमनका लागि ट्राफिक प्रहरीसँग आवश्यक प्रणाली र उपकरण नहुँदा समस्या भएको छ ।
विभागका महानिर्देशक चन्द्रमान श्रेष्ठले ट्राफिकलाई लाईसेन्सको नियमनका लागि प्रदान गर्ने उपकरण रक्सौल आइपुगेको बताए । काठमाडौं ल्याउनासाथ ट्राफिकलाई उपकरण हस्तान्तरण गर्ने विभागको योजना छ ।
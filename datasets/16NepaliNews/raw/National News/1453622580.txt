
﻿
१० माघ, काठमाडौं । सामान्य प्रशासन मन्त्री रेखा शर्माले निजामती कर्मचारीको सरुवा प्रणालीलाई पूर्वअनुमान योग्य बनाइने बताएकी छिन् ।
रफत सञ्चार क्लब भक्तपुरले अाइतबार गरेको अन्र्तक्रिया कार्यक्रममा मन्त्री शर्माले सामान्य प्रशासन मन्त्रालयका मुख्य २७ काम मध्ये एउटामा मात्रै अल्झने बिगतको अवस्थालाई तोड्ने समेत बताएकी हुन् ।
स्थायी सरकाको रुपमा रहेको कर्मचारीतन्त्रलाई नीतिगत रुपमा सुधार गरी हुलाकदेखि भन्सारसम्म सबै कर्मचारीलाई सेवा गर्ने अवसर दिनुपर्ने भन्दै आफू क्रियाशील रहेको मन्त्री उनले उल्लेख गरिन् ।
कर्मचारीको सरुवालाई व्यबस्थित बनाउने तथा तीन महिनाको काजमा गएर वर्षौ वर्ष बिताउने गरेकाले बिकट क्षेत्रमा कर्मचारी नै नपुग्ने अवस्थालाई अन्त्य गर्न आफू लागि परेको मन्त्री शर्माले बताइन् ।
सरुवा प्रणालीलाई व्यबस्थित बनाउन तथा काजको व्यबस्थालाई नियमअनुसार बनाउने कार्य अन्तिम चरणमा पुगेको उनको भनाइ छ ।
पत्रकारको जिज्ञासाको जवाफ दिँदै मन्त्री शर्माले डीभी पीआरको निर्णयसँगै बिगतका मन्त्री गरेका सबै राम्रा कमहरुलाई निरन्तरता दिने तथा अझै राम्रा काम गर्ने प्रयत्न आफूले गरिरहेको पनि बताइन् ।

﻿काठमाडौं । एमालेका उपाध्यक्ष बामदेव गौतमले प्रधानमन्त्री तथा एमाले अध्यक्ष केपी शर्मा ओलीको विशेष प्रस्ताव लिएर एमाओवादी अध्यक्ष पुष्पकमल दाहाल ‘प्रचण्ड’ कहाँ पुगेको केही घण्टामा राजनीतिक परिदृश्य बदलिएको छ । अब दाहाल दुई महिनापछि प्रधानमन्त्री हुने कुरामा सहमति भएको स्रोतले जानकारी दिएको छ ।
एमाओवादीले एमालेको सरकार नढाल्ने र यही सरकारले नीति तथा कार्यक्रम र बजेट ल्याउने सहमति भएको निकटस्थ सूत्रले जनाएको छ ।
हिजोसम्म कुनैपनि हालतमा नेकपा एमालेको सरकार ढालेर आफू प्रधानमन्त्री नभइ नछाड्ने नेकपा एमाओवादीका अध्यक्ष पुष्पकमल दाहाल ‘प्रचण्ड’ को अडानमा नारायणकाजी श्रेष्ठ, अग्नि सापकोटासहित माओवादीका बहुमत संसद सदस्यले असहमति जनाएपछि दाहाल, कृष्णबहादुर महरा र वर्षमान पुन पार्टीभित्रै अल्पमतमा परेका थिए । सबै सदस्यको एक सुत्रिय माग वामपन्थी र राष्ट्रवादी सरकार टिकाउनुपर्दछ भन्ने रहेको स्रोतले जानकारी दियो ।
अबको नयाँ परिस्थिती अनुरुप नेकपा एमालेको सरकार हाललाई टिक्ने भएको छ । यस सम्बन्धमा दुवै दलबीच गोप्य तर लिखित सम्झौता हुँदैछ । दुवै दलले एक अर्काको ड्राफ्ट प्राप्त गरेर त्यसमा काम गर्दै गरेको र केही घण्टामानै बालुवाटारमा लिखित सम्झौता हुने पनि विशेष सूत्रले बताएको छ ।
यदी यो सम्झौता भएको खण्डमा नेपाली कांग्रेसको सत्तामा जाने सम्भावना अहिलेलाई समाप्त हुनेछ ।
प्रधानमन्त्रीका प्रेस सल्लाहकार प्रमोद दाहालले दुइदलबीच भएको सहमति अनुसार आज बेलुकासम्म बैठक बस्ने जानकारी दिए ।
उनले नयाँ परिस्थितिमा कसरी जाने भन्ने विषयमा छलफल गर्न दुइदलको बैठक बस्न लागेको बताए ।
प्रधानमन्त्रीले दिउसो संसदमा सम्बोधन गरेपछि दुई दलबीच लिखित सहमति गरिने तयारी भएको छ ।
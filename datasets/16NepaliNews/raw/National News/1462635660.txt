
﻿दाङ । राप्ती अञ्चलमा रहेका १४ वटा यातायात व्यवसायी समितिले अनिश्चितकालिन यातायात बन्दको घोषणा गरेका छन् ।
शनिबार बिहान प्रहरी र राप्ती सार्वजनिक यातायात व्यवसायी समितिबीच भएको झडपमा समितिका अध्यक्ष एवं यातायात व्यवसायी राष्ट्रिय महासङ्घका उपमहासचिव सुरेश हमाल, केन्द्रिय सदस्य तथा राप्ती संयोजक भारतनाथ योगीमाथि प्रहरी आक्रमणबाट घाइते भएपछि त्यसको बिरोधमा राप्ती बन्दको घोषणा गरेका हुन् ।
राप्तीका १४ वटै यायतायात समितिको समर्थनमा बन्दको घोषणा गरिएको हो । महासङ्घका उपमहासचिव हमालले आफूहरुले प्राली खुलेकोमा कुनै बिरोध नगरेको र सञ्चालनमा कुनै अवरोध नगरे पनि प्रहरीले आफूहरुमाथि नियतबस आक्रमण गरेको भन्दै बिरोध गरे ।
“हामीलाई पक्राउ गरेर प्रहरी भ्यानमा हाल्न सक्थ्यो तर त्यसो नगरेर छानीछानी कुट्यो, त्यो नै हाम्रा आपत्तीको बिषय हो”, हमालले पत्रकार सम्मेलनमा भने ।
यता सशस्त्र प्रहरीले भने हिम्साभन्दा पनि सम्वाद र वार्ताबाट समाधान खोज्न आग्रह गर्दै रोकेको बताएको छ ।
शनिबार बिहानैदेखि राप्ती अञ्चलमा केहि निजी साधन र मोटरसाइकल चले पनि सार्वजनिक यातायात ठप्प छ ।
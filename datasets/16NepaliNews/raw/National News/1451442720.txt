
﻿
नयाँ पत्रिका काठमाडौं, १५ पुस
आन्दोलनरत मधेसकेन्द्रित दलका सांसदको अवरोधका बाबजुद व्यवस्थापिका–संसद्मा मंगलबार पनि संविधान संशोधन विधेयकमाथि छलफल भएको छ । बैठक सुरु हुनासाथ मधेसी मोर्चामा आबद्ध केही सांसदहरूले वेलमा उभिएर नारा लगाएका थिए ।
मंगलबारको बैठकमा १० सांसदले विधेयकको सैद्धान्तिक पक्षमा आ–आफ्नो धारणा राखे । सोमबार दुई सांसदले धारणा राखेका थिए । संविधान संशोधनको सैद्धान्तिक पक्षमा सबै सांसदले चाहेमा आफ्नो धारणा राख्न पाउने व्यवस्था छ ।
मधेस आन्दोलन समाधान हुने अपेक्षासहित अघि सारिएको संशोधन विधेयकमा बोल्न सचिवालयमा सांसदहरूले नाम टिपाइरहेका छन् । सैद्धान्तिक छलफल सकिएपछि संशोधन प्रस्ताव दर्ता गर्न सांसदहरूका लागि तीन दिनको समय उपलब्ध हुनेछ ।
संविधान संशोधन विधेयकमाथिको छलफललाई निरन्तरता दिएर बिहीबार सक्ने संसद् सचिवालयको तयारी छ । संशोधन विधेयकमा बोल्ने सांसदहरूको संख्या धेरै भए छलफल लम्बिन पनि सक्ने सभामुख ओनसरी घर्तीको निजी सचिवालयले जानकारी दियो ।
संविधान संशोधनको यही प्रस्तावलाई आवश्यक संशोधन गरेर मधेसकेन्द्रित दलहरूलाई पनि समावेश गर्ने राजनीतिक दलहरूको तयारी भने सार्थक हुन सकेको छैन ।
मंगलबारको छलफलमा सहभागी भएका सांसदहरूले मधेसकेन्द्रित दलका माग सम्बोधन गर्न संविधान संशोधन विधेयक पारित गर्नुपर्ने धारणा राखे । कांग्रेस सांसद प्रकाशशरण महत र रामहरि खतिवडालगायतले आन्दोलनरत दलहरूलाई पनि संविधान संशोधनको वैधानिक प्रक्रियामा सहभागी हुन आग्रह गरे ।
सत्तारूढ एमालेका रेवतीरमण भण्डारी, कृष्णभक्त पोखरेल, शेरबहादुर तामाङलगायतले संविधान संशोधन विधेयक नआएको भए पनि उत्पीडित समुदायका अधिकार सुनिश्चित गर्ने गरी संविधान आएको दाबी गरे । उनीहरूले निर्वाचन क्षेत्र निर्धारणको आधार जनसंख्यालाई मात्रै बनाउँदा ठूलो हिमाली भूभाग प्रतिनिधित्वविहीन हुने तर्क गरे । एमाओवादीका निशाकुमारी साह, फोरम लोकतान्त्रिकका योगेन्द्र चौधरीलगायतले सीमांकन र नागरिकताका विवादलाई समेत समाधान गर्ने गरी संशोधन गर्नुपर्ने धारणा राखे ।
सरकारमाथि प्रतिपक्षीको प्रहार
संसद्को मंगलबारको बैठकमा बोल्ने अधिकांश सांसदहरूले सरकारको आलोचना गरेका छन् । भूकम्प र नाकाबन्दीले सास्ती भोगिरहेका नागरिकलाई सरकारले उचित व्यवस्था गर्न नसकेको उनीहरूको आरोप छ ।
विशेष समयमा बोल्दै प्रमुख प्रतिपक्षी कांग्रेस सांसद नवीन्द्रराज जोशीले भूकम्पपीडित नागरिकको धैर्यमाथि सरकारले खेलबाड गरेको आरोप लगाए । ‘चिसोमा कम्बल नपाएर भूकम्पपीडित जनता मरिरहेका छन्,’ संसद्मा बोल्दै उनले भने, ‘सरकार मन्त्रालय फुटाएर भागबन्डा मिलाउन व्यस्त छ ।’
सत्तारूढ एमाओवादीका सांसद श्यामकुमार श्रेष्ठले दोलखामा मात्रै १३ जना नागरिकको ज्यान गइसक्दा समेत सरकारले जनतालाई आधारभूत सहयोग गर्न नसकेको बताए । नेमकिपाका डिल्लीराज काफ्लेले विद्युत् उत्पादनका लागि उपयुक्त नदीनाला भारतीय कम्पनीहरूलाई बेचिएको दाबी गर्दै कारबाहीको माग गरे । कुनकुन जलविद्युत् आयोजना निर्माणको जिम्मम कुनकुन प्रधानमन्त्रीको पालामा भारतीय कम्पनीलाई दिइएको हो, छानबिन गरी कारबाही गर्न उनले माग गरेका छन्।नाराबाजीबीच छलफल
आन्दोलनरत मधेसी मोर्चाका दुई महत्त्वपूर्ण माग सम्बोधन गर्न भन्दै सरकारले दर्ता गरेको संविधान संशोधन विधेयकमाथि दोस्रो दिन पनि छलफल
सत्तापक्ष र प्रतिपक्षका सांसदले छलफलमा भाग लिइरहँदा आन्दोलनरत मधेसकेन्द्रित दलका सांसदले भने मंगलबार पनि बेल घेराउ गर्दै नाराबाजी गरे
संविधान संशोधन विधेयकमाथिको छलफललाई निरन्तरता दिएर बिहीबार सक्ने संसद् सचिवालयको तयारी, धारणा राख्ने सांसद्को संख्या बढी भएकाले लम्बिन सक्ने

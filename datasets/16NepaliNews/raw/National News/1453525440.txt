
﻿९ माघ काठमाडौं । सरकारमा सहभागी चित्रबहादुर केसी नेतृत्वको राष्ट्रिय जनमोर्चाले संविधान संशोधनसम्बन्धी सरकारी विधेयकको विपक्षमा मतदान गर्ने भएको छ । संघीयता र जातीय पहिचानको विरोध गर्दै आएको जनमोर्चाले व्यवस्थापिका संसदमा आफ्नो बेग्लै संशोधन प्रस्तावसमेत दर्ता गरेको छ ।
‘हामी सरकारले दर्ता गरेको विधेयकको विपक्षमा छौं,’ सांसद एवं राष्ट्रिय जनमोर्चाकी उपाध्यक्ष दूर्गा पौडेलले अनलाइनखबरसँग भनिन्- ‘हामीले सरकारी विधेयकको विपक्षमा बेग्लै संशोधन प्रस्ताव दर्ता गरेका छौं ।’
व्यवस्थापिका संसदमा भएको सैद्धान्तिक छलफलमा सांसद पौडेलले सरकारी विधेयकको विपक्षमा बोलेकी थिइन् ।
सरकारमा सहभागी भएर उपप्रधानमन्त्री बनेको दलले नै यसरी सरकारी विधेयकको विपक्षमा मदतान गर्न सुहाउँछ र भन्ने प्रश्नमा पौडेलले भनिन्- ‘मन्त्री (चित्रबहादुर केसी) ले व्यक्तिगतरुपमा के गर्नुहुन्छ, थाहा भएन, तर हामी जनमोर्चाका सभासदले सरकारी विधेयकमा मतदान गर्दैनौं ।’
प्रस्तावित विधेयकमा राखिएको समानुपातिक-समावेशी प्रावधानबारे उपाध्यक्ष पौडेलले स्पष्ट पार्दै महिला र दलितको समानुपातिक समावेशी प्रतिनिधित्व आफूहरुलाई मान्य भएको बताइन् । जातीय प्रतिनिधित्वको हकमा सरकारी विधेयकप्रति असहमति जनाउँदै उनले भनिन्-‘मानव विकास सूचाकंकका आधारमा पिछडिएका जातजाति तथा जनसमुदायको सूची तयार गरी समावेशी सिद्धान्तका आधारमा राज्यका निकायमा सहभागिता जनाउने हक हुनेछ भन्ने हाम्रो संशोधन प्रस्ताव छ ।’
तर, यस्तो सहभागिताको आधार राष्ट्रिय जनगणनालाई बनाइनुपर्ने र हरेक १० वर्षमा राष्ट्रिय जनगणनाका अनुसार परिवर्तन गरिने व्यवस्था संविधानमा राखिनुपर्ने पौडेलले बताइन् ।
नेपालको संविधानमा पहिलो संशोधन विधेयकमाथि शुक्रबार सैद्धान्तिक छलफल सकिएको छ । शनिबार यसलाई व्यवस्थापिका संसदमा मतदानको प्रक्रियामा लगिँदैछ ।
व्यवस्थापिका संसदको बैठक शनिबार ३ बजे बस्दैछ ।
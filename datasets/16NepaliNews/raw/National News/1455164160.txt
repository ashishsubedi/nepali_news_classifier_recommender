
﻿नेपालको संविधानको धारा २७ र सूचनाको हकसम्बन्धी ऐन, २०६४ का प्रावधानहरूको अध्ययन गर्दा सरकारी निकायले २० वटा मुख्य दायित्व निर्वाह गर्नुपर्ने देखिन्छ । यसैबाट लोकतन्त्र सुदृढ हुनुका साथै भ्रष्टाचार नियन्त्रण हुन्छ र मुलुक विधिको शासन, जवाफदेहिता, उत्तरदायित्व, पारदर्शिताको माध्यम हुँदै सुशासनमा पुग्नेछ । यही सुशासनमा टेकेर मुलुकलाई आर्थिक रूपमा समृद्ध तुल्याउन सकिन्छ । यी २० बुँदे दायित्वको पालनामा सबै संवैधानिक र सरकारी कार्यालय, राजनीतिक दल, राष्ट्रिय र अन्तर्राष्ट्रिय गैरसरकारी संस्था, निजी क्षेत्र र कानुनद्वारा स्थापित सबै निकाय खरो उत्रिनुपर्छ ।पहिलो : सरकारी निकायको दायित्वमा नागरिकको संवैधानिक अधिकारका रूपमा रहेको सूचनाको हकको उच्च सम्मान गर्नु हो । यसप्रति सम्मान छ भनी सरकारी निकायले आफ्नो परिसरमा ‘लोकतन्त्रको आधार : सूचनाको अधिकार’ वा ‘सूचना हाम्रो अधिकार : सुशासन र विकासको आधार’ वा ‘कुनै पनि सार्वजनिक सरोकार : थाहा पाउने नागरिकको अधिकार’ जस्ता नारालाई सजाएर राख्न सक्छन् ।दोस्रो : सरकारी निकायको दायित्वमा आफूसँग भएको सूचनामा नागरिकको पहुँच सहज तुल्याउनु हो । यसका लागि रेडियो, टिभी, पत्र–पत्रिका, अनलाइनलगायतका सञ्चारमाध्यममा सरकारले निश्चित समय वा निश्चित स्थान प्राप्त गरी आफूसँग सम्बन्धित विवरण सार्वजनिक गर्नुपर्छ । आफ्ना वेबसाइटमा यावत विवरण अपडेट गरी राख्नुपर्छ ।तेस्रो : सरकारी निकायको दायित्व भन्नाले सूचनाको वर्गीकरण गर्नु हो । नेपालको सार्वभौमसत्तामा खलल पर्ने, मुद्दाको अनुसन्धानमा असर पर्ने, आर्थिक गोप्य विषय, सामाजिक सद्भाव बिग्रने र नितान्त व्यक्तिगत प्रकृतिका सूचनामध्ये कुन सूचना पाँच वर्ष, कुन सूचना १० वा १५ वा २० वा २५ वा ३० वर्षसम्म सुरक्षित गरी राख्ने भनी निर्णय गर्नुलाई सूचना वर्गीकरण गर्ने भनिन्छ ।चौथो : सरकारी निकायको दायित्वमा आफ्नो निकायसम्बन्धी २० वर्षसम्मका सूचना अद्यावधिक गरी राख्नुपर्दछ । यसका लागि कम्प्युटरीकृत कार्यप्रणाली अपनाउनुपर्छ । हरेक कामपिच्छेको सफ्टवेयर निर्माण गर्नुपर्छ । फाइलिङ पद्धतिलाई वैज्ञानिक तुल्याउनुपर्छ । प्रत्येक फाइलमा अनिवार्य रूपमा पंजिका राख्नुपर्छ । हरेक वर्ष वार्षिक प्रतिवेदन प्रकाशन गर्दा पनि सूचनाहरू एकीकृत हुने अवसर जुट्छ ।पाँचौँ : सरकारी निकायको दायित्व तीन–तीन महिनामा आफ्नो निकायसम्बन्धी विवरण स्वत: प्रकाशन गर्नु हो । यस्तो विवरण आर्थिक वर्षका आधारमा तीन महिना व्यतीत भएको १५ दिनभित्र वेबसाइटमा वा सूचना पाटीमा टाँस गर्न सकिन्छ । यसको छुट्टै पुस्तिका वा बुलेटिन प्रकाशन हुन सक्तछ । प्रत्येक वर्ष चारपटक प्रकाशित विवरणको एकीकृत पुस्तिका प्रकाशित गर्न सकिन्छ ।छैटौँ : सरकारी निकायको दायित्वमा आफ्ना कर्मचारीलाई सूचनाको हकको प्रवाहमा सक्षम तुल्याउन तालिम दिनुपर्छ । यसका लागि सूचनाको हकसम्बन्धी प्रशिक्षक प्रशिक्षण, वर्षमा दुईपटक अन्तक्र्रिया कार्यक्रम र विज्ञबाट प्रवचन सुन्ने र छलफल गरी सक्षमता विकास गर्नेतर्फ उन्मुख हुनुपर्दछ ।सातौँ : सरकारी निकायको दायित्वमा आफ्ना काम–कारबाहीलाई खुला गर्ने हो । यसका लागि क्युबिकल पार्टिसन गर्ने, कार्य प्रवाह तालिका र नागरिक बडापत्रमा सबै सेवा प्रदान गर्ने विधि उल्लेख गर्ने, फस्ट कम फस्ट सर्व गर्ने र सबै पदाधिकारीका ढोका खुला गरी मन पनि खुला गरेर काम गर्नुपर्दछआठौँ : सरकारी निकायको दायित्वमा आफ्नो निकायसम्बन्धी विवरण विभिन्न सञ्चारमाध्यम र भाषाद्वारा प्रचारप्रसार गर्नुपर्छ । यसका लागि सामाजिक सञ्जालतर्फ ट्विटर र फेसबुकलाई पनि उपयोगमा ल्याउनुपर्छ । स्थान विशेषअनुसारका भाषामा आफ्ना प्रचार सामग्री तयार गर्नुपर्छ ।नवौँ : सरकारी निकायको दायित्वमा सूचना अधिकारीको व्यवस्था गर्ने काम पर्दछ । यसमा कार्यालय प्रमुखले आफूपछिको पहिलो ज्येष्ठ वा दोस्रो ज्येष्ठ पदाधिकारीलाई सूचना अधिकारी तोक्नुपर्छ । निजको नाम, फोटो र सम्पर्क नम्बरसहितको फ्लेक्सबोर्ड सार्वजनिक गर्नुपर्छ । वेबसाइटमा निजको
विवरणसहित राख्नुपर्छ ।दशौँ : सरकारी निकायको दायित्वमा सूचना माग गर्ने नागरिकसँग विनयशीलतापूर्वक व्यवहार गर्ने हो । सूचना माग गर्न आउनेलाई आफ्नो निकायमा रहेको सूचनाको स्वरूप बताइदिनुपर्छ । विशेष क्षमता भएका व्यक्तिले मौखिक रूपमा माग गरेको सूचना उपलब्ध गराउनुपर्छ । सूचना उपलब्ध गराउन तयार रहेको भावसहित प्रस्तुत हुनेबित्तिकै आधा समस्या समाधान हुन्छ ।एघारौँ : सरकारी निकायको दायित्वमा कानुनले निर्धारण गरेको समय सीमाभित्रै सूचना उपलब्ध गराउनु हो । कसैले जीउ–ज्यानसँग सम्बन्धित सूचना माग गरेको छ भने तत्कालै सूचना उपलब्ध गराउनुपर्छ । अन्य केसमा पनि जत्तिसक्दो छिटो सूचना उपलब्ध गराउने ध्येय राख्नुपर्छ । आफूसँग आंशिक सूचना छ भने सो उपलब्ध गराई थप सूचना उपलब्ध गराउने छोटो अवधि तोकिदिनुपर्छ ।बाह्रौँ : सरकारी निकायको दायित्वमा कार्यालय प्रमुखकहाँ उजुरी परेमा सूचना दिएर संस्थाको शाख यथावत् राख्ने विषय पर्दछ । सूचना अधिकारीले सूचना दिन इन्कार गरी सेवाग्राहीले संस्थाप्रति राखेको पूर्वाग्रह र नकारात्मक सोचलाई मेटाउन कार्यालय प्रमुख पूर्णत: सजग र सक्रिय हुनुपर्छ । उनले तुरुन्तै बुझ्नुपर्छ, मैले पनि सूचना नदिए, यी राष्ट्रिय सूचना आयोग पुग्दछन् र सूचना दिन बाध्य हुनुपर्छ । यसपूर्व नै सूचना दिनु बुद्धिमानी हो भनी निर्णय गर्नुपर्छ ।तेह्रौँ : सरकारी निकायको दायित्व भनेको राष्ट्रिय सूचना आयोगको आदेशको पालना गर्ने हो । आयोगमा पुनरावेदन परी सूचना दिनु भन्ने आदेश भई आएमा तुरुन्त सूचना उपलब्ध गराउनुपर्छ । अन्यथा आयोगले दण्डित गरी सूचना दिन बाध्य गराउँछ । यसैगरी सरकारी निकायले पालना गर्नुपर्नेचौधौँ : सरकारी निकायको दायित्वमा नि:शुल्क र कम दस्तुरमा सूचना उपलब्ध गराउने विषय पर्दछ । वेबसाइटमा विवरण प्रकाशित गरेमा, वार्षिक प्रगति विवरण मुद्रण गरेमा वा कुनै पत्रिकामा सूचना प्रकाशित गरेमा नागरिकले नि:शुल्क सूचना पाउनेछन् । दस्तुर लिनै परेपछि कम दस्तुर लिनुपर्छ । आफ्नो निकायले तोकेको दस्तुर प्रत्येक २–२ वर्षमा पुनरावलोकन गरी घटाउँदै र हटाउँदै जानुपर्छ । साथै निश्चित सूचना नि:शुल्क उपलब्ध गराउने घोषणा गर्नुपर्छ ।पन्ध्रौँ : सरकारी निकायको दायित्व भन्नाले सूचनाको संरक्षण गर्ने हो । सूचना वर्गीकरण समितिले वर्गीकरण गरेको सूचना प्रमुख र दोस्रो ज्येष्ठ व्यक्तिले सुरक्षित राख्नुपर्छ । त्यसपछिका सबै कर्मचारीले सम्पादन गर्ने काम खुला हुनुपर्छ । यसमा निश्चित केही कर्मचारीलाई सुरक्षित गर्ने सूचनाको जिम्मेवारी पनि दिन सकिन्छ ।सोह्रौँ : सरकारी निकायको दायित्व भन्नाले सूचनादाताको संरक्षण गर्नु हो । कुनै पनि सार्वजनिक निकायमा भएको वा भइरहेको वा हुन सक्ने भ्रष्टाचार, अनियमितता र प्रचलित कानुनबमोजिम अपराध मानिने कुनै कार्यको सूचना दिनु सम्बन्धित सार्वजनिक निकायका कर्मचारीको कानुनी दायित्व हो । यो कुरा प्रत्येक सरकारी कार्यालयको मूल गेटमा टाँस गरी राख्नुपर्छ । यसरी सूचना दिने कर्मचारीको पहिचान गोप्य राखी अनुसन्धान प्रारम्भ गर्नुपर्छ ।सत्रौँ : सरकारी निकायको दायित्व भन्नाले सूचनाको दुरुपयोग रोक्ने हो । आफूले दिएको सूचना कसैले दुरुपयोग गरेमा राष्ट्रिय सूचना आयोगमा उजुरी गरी त्यस्ता व्यक्तिलाई दण्डित गराउनुपर्छ । अन्यथा मौखिक रूपमा सूचना दुरुपयोग गर्छन्, त्यसैले सूचना नदिएको हुँ भन्न मिल्दैन ।अठारौँ : सरकारी निकायको दायित्वमा क्षतिपूर्ति दिने विषय पर्दछ । यदि कसैले माग गरेको सूचना नभएकै कारण आफूलाई हानि–नोक्सानी पुगेको माग दाबी लिई आएमा राष्ट्रिय सूचना आयोगले क्षतिपूर्ति भराउने आदेश दिन सक्छ । यसैगरी ‘सूचना चुहाएको’ कथित आरोपमा कारबाही परेको कर्मचारीले पनि क्षतिपूर्तिको माग दाबी गरेमा आयोगले क्षतिपूर्ति भराइदिन सक्छ । यो प्रावधान प्रयोगमा आइसकेको छ ।उन्नाइसौँ : सरकारी निकायको दायित्व भनेको व्यक्तिगत सूचनाको संरक्षण र प्रवाह गर्नु हो । आफूसँग भएको कुनै व्यक्तिसँग सम्बन्धित व्यक्तिगत सूचनाको अनधिकृत प्रसारण वा प्रकाशनमा नियन्त्रण गर्नुपर्छ । यस्ता सूचना तत् व्यक्तिको लिखित सहमतिबेगर सार्वजनिक गर्न मिल्दैन । तर, सर्वसाधारणका जीवनरक्षा गर्न, कानुनबमोजिम सूचना दिन र भ्रष्टाचारको केसमा भने व्यक्तिगत विवरण पनि प्रवाह गर्नुपर्नेछ ।बीसौँ : सरकारी निकायको दायित्व भनेको सूचना प्रवाहमा आफू उत्कृष्ट निकाय ठहरिने प्रयास गर्नु हो । यसका लागि ३–३ महिने स्वत: प्रकाशन नियमित रूपमा प्रकाशित गर्ने, सूचना अधिकारी तोक्ने र सूचना माग एवं प्रवाहको छुट्टै अभिलेख राख्ने काम गर्नुपर्छ । आफ्नो निकायमा सूचना शाखा खडा गर्नुपर्छ । आरटिआई बजेट र आरटिआई अडिटको अवधारणा लागू गर्नुपर्छ । आफ्नो वेबसाइटमा छुट्टै आरटिआई अडिटको शीर्षक खडा गरी सूचना प्रवाह गर्नुपर्छ ।
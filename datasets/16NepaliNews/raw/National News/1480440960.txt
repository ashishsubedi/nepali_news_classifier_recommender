
﻿
१४ मंसिर, रामेछाप । रामेछाप सदरमुकाम मन्थलीदेखि पुरानो सदरमुकाम रामेछाप बजारसम्म जोड्ने सडक निर्माणको काम चलिरहँदा उपभोक्ता र निर्माण कम्पनीबीच आरोप प्रत्यारोप सुरु भएको छ । निर्माण कम्पनीमाथि गुणस्तरीय काम नगरेको तथा सम्झौता अनुसार स्थानीयस्तरको काम नगरेको आरोप लागेको छ । तर निर्माण कम्पनीले भने स्थानीयले असहयोग गरेको आरोप लगाएको छ ।
एक हप्ता पछि पिच गर्ने तयारी
मन्थलीदेखि रामेछापसम्मको करिव १४ किलोमिटर लामो सडकको पिचको काम सन् २०१७ को फेब्रुअरी महिनासम्म पूरा गर्ने गरी बज्रगुरु कन्सट्रक्सन प्रालिले जिम्मा लिएको छ । १४ करोड ६५ लाख रुपैयाँमा निर्माणकार्य पूरा गर्नेगरी सो कम्पनीले काम जिम्मा लिएको हो । कम्पनीका प्रमुख रेवन्त बस्नेतका अनुसार सो सडक खण्डको १० किलोमिटर क्षेत्रमा नाली बनाउने तथा पाइप राख्ने लगायतको काम पूरा भएको छ । यसैगरी ९ किलोमिटर क्षेत्रमा ग्रावेलको काम सकिएको छ । स्ट्रक्चर निर्माणको काम पनि करिव सम्पन्न भएको बस्नेतले बताए ।
एक हप्ता पछि पिच गर्न सुरु हुने उनको भनाई छ । भूकम्प पछिको पुनर्निर्माणको कारण कामदारहरुको समस्या भएकाले निर्धारित समयमा काम सक्न समस्या हुने देखिएको उनले बताए ।
काम गुणस्तरीय नभएको गुनासो
स्ट्रक्चरको काम पूरा गरिसकेको निर्माण कम्पनीले गरेको काम गुणस्तरीय नभएको स्थानीय उपभोक्ताको गुनासो छ । सडक निर्माणको क्रममा लगाइएको पर्खाल तथा नालीमा सिमेन्टको मात्रा कम प्रयोग भएको तथा पर्याप्त पानी नहाल्दा पर्खाल र नाला कमजोर भएको स्थानीयको भनाई छ ।

रामेछापबजारका जीवन श्रेष्ठ सिमेन्ट वालमा क्युरिङ नगर्दा नाली ठाउँ-ठाउँमा भत्किएको र पर्खाल बालुवाको जस्तो भएको बताउँछन् । यसैगरी ग्राभेलमा समेत पाँगो माटो हालिएको उनले बताए ।
रामेछाप नगरपालिको बाबियाखर्कका उपभोक्ता कल्याण बुढाथोकी पनि सडक निर्माणको क्रममा लापरवाही भएको बताउँछन् । पर्खाल र नाला बनाउन प्रयोग गरिएको बालुवा समेत माटो मिसिएको पाइएको उनले बताए । ठेकेदारको लापरवाही गर्दा पनि सडक निर्माण आयोजनाले कुनै ध्यान नदिएको उनको भनाई छ ।
सम्झौता अनुसार नै काम भएको छः बस्नेत
निर्माण कम्पनीका प्रमुख बस्नेत भने आफूले सम्झौता अनुसार नै काम गरेको बताउँछन् । सम्झौता अनुसार ७ दिनसम्म पर्खाल र नालीमा दैनिक तीन पटक पानी हाल्ने गरेको उनले बताए ।
यसैगरी निर्माण सामाग्री पनि सम्झौता अनुसार नै प्रयोग गरिएको उनको भनाई छ । यस विषयमा सो सडक निर्माण आयोजनाका प्रमुख रमेशप्रसाद ढुङ्गेलले भने यस विषयमा आफूलाई भर्खरै गुनासो आएको बताए । कन्सलटेण्ट इञ्जिनियरले काम हेरिरहेको उनले बताए । सुक्खा क्षेत्र भएकाले क्युरिङमा भने केही समस्या देखिएको उनले स्विकार गरे ।
सामुदायीक वनका काठ हराए
सो सडक खण्डभित्र पर्ने बाबियाखर्क सामुदायीक वनका रुखहरु निर्माण कम्पनीले काटेर सामुदायीक बनलाई जिम्मा लगाउने सहमति भएको थियो । जंगल क्षेत्रमा काटिएका काठहरु रातारात हराएपछि सामुदायीक वन उपभोक्ता समितिले निर्माण कम्पनीसँग काठ बुझ्न मानेको छैन ।
काटिए अनुसारका काठ आफूहरुलाई बुझाउनभन्दा कम्पनीले अटेर गरेको सामुदायीक वन उपभोक्ता समितिका अध्यक्ष हरिश्चन्द्र घिमिरेले बताए । निर्माण कम्पनीले काटेअनुसार काठ नबुझाएको कारण समितिले ७ दिनभित्र काठ बुझाउन पत्र दिँदासमेत वास्ता नगरेको उनको आरोप छ ।
कम्पनीका प्रमुख बस्नेत पनि काठ हराएको कुरा भने स्विकार गर्दछन् । तर काठ कम्पनीले बाहिर लैजान सक्ने अवस्था नभएकाले उपभोक्ताले नै चोरी गरेकाले त्यसको छानविन गर्न उनी समितिलाई चुनौती दिन्छन् ।
उनले भने, ‘छानविन गरौँ, कसले लगेको छ पत्ता लाग्छ । सधैं जंगलमा काठ रुँघेर बस्न हामी सक्दैनौँ । चोर्दा उपभोक्ताले नै चोर्ने हो ।’
स्थानीयको समस्यामा निर्माण कम्पनीले ध्यान दिएन

सडक निर्माणको क्रममा निर्माण कम्पनीले स्थानीय समुदायको समस्यामा कुनै ख्याल नगरेको आरोप पनि लागेको छ । सडक खन्दा स्थानीयको गाउँ तथा घरमा जाने बाटो डोजरले भत्काइदिने तर त्यसको मर्मत समेत नगरिदिँदा एक घरबाट अर्काे घरमा आउ-जाउ गर्ने बाटोसमेत बन्द भएको स्थानीय लेखबहादुर विकले बताए ।
यसैगरी स्थानीय सामाजिक संस्थासँग गरेको सामाजिक दायित्वको काममा समेत निर्माण कम्पनीले ध्यान नदिएको स्थानीयले गुनासो गरे । सडक निर्माणको क्रममा बाटो भत्काइदिँदा स्थानीयका चौपाया समेत लडेर मरेका स्थानीयको दाबी छ ।
सरोकार समितिको बैठक एकपटक पनि बोलाइएन
सडक निर्माणको क्रममा उपभोक्ताको तर्फबाट निर्माण कार्यको अनुगमन गर्न प्रभावित क्षेत्रको आम भेलाले नरेशबाबु श्रेष्ठको संयोजकत्वमा समिति गठन गरेको थियो । भेलाले निर्माण कार्यको निगरानी गर्नुपर्नेमा त्यसमा कुनै चासो दिएको छैन । समितिका संयोजकले एक पटकपनि बैठक नबोलाएको समितिका सदस्य लेखबहादुर बिकले जानकारी दिए ।
तर निर्माण कम्पनीका प्रमुख बस्नेत भने अवश्यक परेको बेला संयोजकसँग सल्लाह गर्ने गरेको बताए । तर बैठक बस्ने कुरा भने समितिको आफ्नो कुरा भएको उनले बताए ।
निर्धारित समयमा काम नसकिने
तोकेभन्दा निक्कै कम मूल्यमा कामको जिम्मा लिएको निर्माण कम्पनीले लामो समयसम्म काम नगरेर सो सडक निर्माणको काम छाड्न खोजेको थियो । त्यसो गर्दा निर्माण कम्पनी नै कालो सूचीमा पर्ने खतरा बढेपछि म्याद थपेर ढिलो गरी काम सुरु भएको हो । निर्माणको काम पूरा गर्नुपर्ने अवधि सकिन अब २ महिना मात्र बाँकी छ । तर पिच गर्ने काम सुरु नै भएको छैन । २ वर्षको बिचमा कुल कामको ५० प्रतिशत काम भएकाले सबै काम सकिन अझै समय लाग्ने देखिएको छ ।
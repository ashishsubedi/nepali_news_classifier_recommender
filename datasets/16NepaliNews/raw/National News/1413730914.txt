
﻿२ कार्तिक, काठमाडौं । संविधानका प्रमुख अन्र्तरबस्तुहरुमा सहमति जुटाउन नसकेपछि तेस्रो पटक संवैधानिक राजनैतिक संवाद तथा सहमति समितिले संविधानसभामा आफ्नो प्रतिवेदन पेश गरेको छ । संबैधानिक राजनीतिक संवाद तथा सहमति समितिका सभापति डा. बाबुराम भट्टराईले अहिलेसम्म भएका सहमति र सहमति हुन बाँकी विषयहरु समेटिएको संयुक्त प्रतिवेदन आइतवार बसेको संविधानसभाको बैठकमा पेश गरेका हुन् । संवैधानिक राजनैतिक संवाद तथा सहमति समितिले यस अघि पनि दुई पटक अहिलेसम्म सहमति जुटेका तथा सहमति जुट्न बाँकी विषयहरु समेटिएको संयुक्त प्रतिवेदन पेश गरेको थियो ।

राज्यको पुनर्संरचना, राज्यको शासकीय स्वरुप, न्याय प्रणाली, निर्वाचन प्रणाली र राज्यशक्तिको बाँडफाँड सम्बन्धि मुद्दाहरुमा संवैधानिक राजनैतिक संवाद तथा सहमति समितिले सहमति कायम गराउन नसके पछि यस अघि पनि संविधानसभाले उक्त समितिलाई दुबै पटक सहमति कायम गर्न भन्दै आवश्यक समय प्रदान गरेको थियो ।   बैठकमा समिति सभापति डा. बाबुराम भट्टराईले प्रतिवेदन प्रस्तुत गर्दै तोकिएको समयमा सहमति कायम गर्न नसक्दा केही अप्ठेरो महशुस भए पनि अहिलेसम्म पनि आफूहरु निराश नभएको र सहमतिका लागि प्रयास जारी नै रहेको बताए ।  संविधानका प्रमुख विषयमा सहमति जुटाउनु जटिल विषय भएकाले यसमा यसमा समय लाग्नू स्वभाविक हो  बैठकमा समितिका सभापति भट्टराईले भने, सहमतिको लागि माघ ८ को कार्यतालिका प्रभावित नहुँने गरी कार्यतालिका हेरफेर गर्नुपर्छ ।  भट्टराईले घुमाउरो शैलीमा बैठकमा भने, माघ ८ को कार्यतालिका प्रभावित नहुने गरि सहमतिका निमित्त थप समय आवश्यक भएको बताए । समितिको तर्फबाट आईतबार प्रस्ततु प्रतिवेदन माथिको छलफल भने आगामी बैठकमा मात्र हुने जानकारी दिंदै संविधानसभाका अध्यक्ष सुवास चन्द्र नेम्वाङ्गले बैठक स्थगित गरेका थिए । संविधानसभाको अर्को बैठक मंगलबार विहान ११ बजेका लागि बोलाइएको छ । 


﻿१८ असार ०७३ का दिन प्रहरीले जााते–१ स्थित जंगलबाट स्थानीय सुमन राई र विक्रम लिम्बूलाई लोड अवस्थामा एक थान भरुवा बन्दुकसहित पक्राउ गर्‍यो ।
 ४ असार ०७३ मा गोलबजार– १०, सिरहास्थित घुर्मी जंगल क्षेत्रमा लोड गरी लुकाएर राखिएको दुईनाले भरुवा बन्दुक प्रहरीले बरामद गर्‍यो ।
 २६ जेठ ०७३ का दिन सप्तरीको झुट्की गाविस– ९ स्थित पाँची खोलाबाट प्रहरीले रायपुर– १ का रमेश भनिने कामेश्वर यादवलाई युएसए लेखिएको सिक्सर पेस्तोल र त्यसमा प्रयोग हुने तीन राउन्ड गोलीसमेत नियन्त्रणमा लियो ।
 ६ वैशाख ०७३ का दिन प्रहरीले क्रमश: सिरहाको सुखिपुरबाट हर्कटी– ५ निवासी हरिगोविन्द यादव र भुटन सदालाई एक–एक थान पेस्तोलसहित पक्राउ गर्‍यो ।
 १ वैशाख ०७३ का दिन तेह्रथुमको खाम्लालुङमा अज्ञात व्यक्तिले चलाएको गोलीको छर्रा लागेर स्थानीय रामबहादुर हाङस्रोङ घाइते भए ।
 १९ चैत ०७२ का दिन संखुवासभाको खाँदबारीबाट प्रहरीले स्थानीय उमानाथ सारु र खड्गबहादुर तामाङलाई एक थान भरुवा बन्दुकसहित पक्राउ गर्‍यो ।
 ९ चैत ०७२ मा सुनसरीको नरसिंह गाविसमा बाबु–छोरीलाई लुटपाट गरेको आरोपमा पश्चिम कुसाह– ९ का इन्द्रदेव दास र प्रकाशपुरका जुना लिम्बूलाई प्रहरीले लोड गरिएको कटुवा पेस्तोलसहित पक्राउ गर्‍यो ।
१ फागुन ०७२ का दिन धनकुटाको पाख्रिबासबाट प्रहरीले घरको चुल्होमा लुकाएर राखेको अवस्थाबाट भरुवा बन्दुकसहित स्थानीय टेकबहादुर राईलाई पक्राउ गर्‍यो ।

रामनारायण विश्वास
तत्कालीन नेकपा माओवादीको १० वर्षे सशस्त्र जनयुद्धको समाप्ति, सशस्त्र संघर्षरत मधेस तथा पहाडी जिल्लाका अधिकांश सशस्त्र संगठन सरकारसँग वार्ता प्रक्रियामा सहभागी भई हतियारसमेत बुझाइसकेको अवस्थामा पनि पूर्वका विभिन्न जिल्लामा हतियारको बिगबिगी कायमै छ । पूर्व क्षेत्रीय प्रहरी कार्यालय विराटनगरका सूचना अधिकारी प्रहरी निरीक्षक गंगाप्रसाद पौडेलका अनुसार चालू आर्थिक वर्षको जेठसम्म पूर्वाञ्चलका विभिन्न जिल्लाबाट ८० वटा विभिन्न किसिमका पेस्तोल–बन्दुक बरामद भएका छन् ।
तथ्यांकअनुसार खासगरी पूर्वका सप्तरी र सिरहामा सबभन्दा बढी हतियारको बिगबिगी कायमै छ । सप्तरीमा मात्रै चालू आर्थिक वर्षमा सातजना विभिन्न किसिमको ६ वटा हतियारसहित पक्राउ परेका छन् भने सिरहामा दर्जनभन्दा बढी छन् ।

हतियारको बिगबिगी कायमै रहेकाले पछिल्लोपटक मधेसका जिल्लामा बन्द भएको अपहरणका घटना पुन: छिटफुट देखिएको छ । तीन दिनअघि विराटनगरस्थित बसपार्कबाट अपहरणमा परेका धरान– ९ का १९ वर्षीय एमकुमार लम्जेललाई प्रहरीले गएको १९ असारमा मोरङ बुधनगर– ६ बाट अपहरणमुक्त गराएका थिए । अपहरणकारी समूहले लम्जेलको परिवारजनसित पाँच लाख रूपैयाँ फिरौती माग्दै आएका थिए ।
सुनसरी मधेली– ८ का अपहृत १२ वर्षीय बालक दिलवर मियाँलाई प्रहरीले गएको १८ असारमा भारतको अररिया जिल्लाबाट भारतीय प्रहरीको सहयोगमा अपहरणमुक्त गराएको हो । ५ हजार रूपैयाँका लागि गरिएको उक्त अपहरणमा संलग्न भएकामध्ये एकजनालाई प्रहरीले नियन्त्रणमा लिएको छ ।
आफ्नै सहकर्मीको हत्यारा पक्रन प्रहरी असफल
२० पुस ०७२ को समसाँझै चाइनिज पेस्तोलबाट मारिएका प्रहरी चौकी झुट्की सप्तरीका असई रमेश सुब्बाको हत्यामा संलग्न रहेकालाई प्रहरीले अझै पहिचान गर्न सकेको छैन । घटना घटेको ६ महिनाभन्दा बढी भइसक्दा पनि प्रहरीले आफ्नै सहकर्मीको हत्याराको पहिचान गर्न नसकेको हो ।
घटना घटेको दुई सातापछि प्रहरीले बर्दिवासबाट भारु नोटसहित पक्राउ परेका एकजना सप्तरीका युवालाई असई सुब्बाको हत्या आरोपी बनाए पनि सप्तरी जिल्ला अदालतबाट उनी निर्दोष साबित भए । त्यसपछि प्रहरीलाई अलि प्रेसर कम भएकाले अपराधमा संलग्नको खोजी गर्ने काम पनि सुस्ताएको स्रोतको भनाइ छ ।
खुफिया संयन्त्रकै ढिलासुस्ती
सीमासँग जोडिएका मधेसका जिल्लामा खटिएका खुफिया संयन्त्रको चरम लापरबाही देखिएको छ । खुफिया संयन्त्रलाई मजबुत बनाउन एसपीको नेतृत्वमा जिल्लाहरूमा राष्ट्रिय अनुसन्धान कार्यालय स्थापना भएको छ । यसबाहेक नेपाल र सशस्त्र प्रहरीका सादा पोसाकमा हिाड्ने घुमुवाहरू दर्जनौा छन् ।
तर, भारतबाट हतियारसहित अपराधीहरू नेपाल छिरेर खुलेआम घुमफिर गर्दा पनि खुफिया संयन्त्रले आफ्नो काम गर्न नसकेको सर्वसाधारणको बुझाइ छ । यसबाहेक खुफियाको काम गर्ने सुरक्षाकर्मीलाई आवश्यक स्रोत–साधनसमेत उपलब्ध नगराउनुले पनि उनीहरूको मनोबल घट्दै गएकाले काममा पनि ढिलासुस्ती भएको घुमुवा प्रहरीवर्गको भनाइ छ ।
भारतीय सार्प सुटर सजिलै छिर्छन्
सीमाको सुरक्षामा खटिएका नेपाल तथा भारत दुवै राष्ट्रका सुरक्षाकर्मीबाट व्यापक हेलचेक्रयाइँ भएको भन्ने पछिल्लो घटनाक्रमले प्रस्ट पारेको छ । कोसीछेउमा रहेको भीमनगर–कोसीब्यारेज नाकाबाट गत २७ वैशाखमा भारतीय तीन सार्प सुटर हतियारसहित सजिलै सप्तरी प्रवेश गरेका थिए । यति मात्रै नभई ती तीन सार्प सुटर हतियारसहित तीन दिनसम्म सप्तरीको भारदह–राजविराज क्षेत्रमा खुलेआम घुमिरहे, तर सप्तरी प्रहरी र सीमामा खटिएका दुवै मुलुकको सुरक्षाकर्मीको नियन्त्रणमा आउन सकेनन् ।

एक घटना घटाउन १० लाख रूपैयाँको कन्ट्रयाक्टमा सप्तरी प्रवेश गरेका तीन भारतीय सार्प सुटर सफल नभएपछि सप्तरी छिरेको चोथौ दिनको साँझ (३० वैशाख) बिहारको करजाइन क्षेत्रमा पक्राउ परे, त्यो पनि नियमित मोटरसाइकल र मदिरा चेकजाँचका क्रममा । यतिवेला बिहारमा मदिरा बन्द रहेकाले उनीहरू कोसी ब्यारेजमा रक्सी खाएर घर (बिहार) हिँडेका थिए । ३१ वैशाखमा बिहारको राघोपुरमा पत्रकार सम्मेलन गर्दै सुपौलका एसपी डा. कुमार ऐकले पक्राउ परेकाको नामसहित उनीहरू नेपालको भारदह र राजविराजबाट फर्किने क्रममा हतियारसहित पक्राउ परेको बताए । सीमाञ्चल–मिथिलाञ्चलका कुख्यात अपराधी सोनु सिंह र सहयोगीहरू सत्यम र हिमांश तीन थान पेस्तोल र १२ राउन्ड गोलीसहित पक्राउ परेका थिए ।
खुला सीमाले हतियार ओसार–पसारमा सजिलो
सीमा क्षेत्रमा सानो पेस्तोल नै बढी चुनौतीको विषय बनेको छ । पछिल्लो एक वर्षयता सप्तरीसहित भारतीय सीमावर्ती विभिन्न ठाउँबाट सानो पेस्तोलसहित दर्जनभन्दा बढी पक्राउ पर्नुले सीमा क्षेत्रमा असुरक्षा बढ्दै गएको र चेकजाँच फितलो रहेको देखिएको छ ।
सानो पेस्तोल राख्न सजिलो भएकाले अपराधीको रोजाइ त्यही पेस्तोल बन्दै गएको छ । पक्राउ परेकामध्ये अधिकांशको साथबाट प्रहरीले सानो पेस्तोल नै फेला पारेको छ ।

नेपाल–भारतको सीमा क्षेत्रमा केही महिनादेखि चेकजाँच समेत फितलो भएको र खुला सीमाले गर्दा अपराधीलाई हतियार ओसारपोसार गर्न सजिलो भएको हो । भारतीय सीमा सुरक्षा बल एसएसबीले सीमामा आउने–जाने ठूलो सवारीसाधनको कागजात र डिकी चेक गर्ने गरेको छ । तर, मोटरसाइकलमा झोलाविनाका व्यक्तिलाई ‘जाइए–जाइए’ भनेर छाड्ने गरेको हुन्छ ।
त्यस्तै, एसएसबी बसेको केही मिटरअगाडि रहेका सशस्त्र प्रहरीले पनि सरसमान रहेको झोलालाई चेक गर्छ । तर, नेपाली वा भारतीय नम्बर प्लेटको मोटरसाइकलमा आउने–जाने व्यक्तिलाई सामान्य सोधपुछसमेत गर्दैन । जसले गर्दा अपराधीलाई सीमामा हतियार ओसारपोसार गर्न सजिलो बनेको छ ।

﻿२३ माघ, काठमाडौं । राष्ट्रपति डा. रामवरण यादवले सबैले मिलेर सहमतिका आधारमा संविधान बनाउनुपर्ने बताएका छन् । यसका लागि राष्ट्रपतिले कांग्रेस र एमालेका नेताहरुलाई सम्झाउने भएका छन् । सबैले मिलेर सहमतिका आधारमा संविधान बनाउनुपर्छ, यसका लागि सबैले लचकता अपनाउनुपर्छ  राष्ट्रपति डा. यादवले शुक्रबार एमाओावदी नेताहरुसँगको भेटमा भने,  मैले कांग्रेस र एमालेलाई पनि यो कुरा भनेको छु, तपाईहरु पनि वार्तामा बस्नुपर्छ । राष्ट्रपति डा. यादवले शुक्रबार बिहान एमाओवादी अध्यक्ष प्रचण्ड र उपाध्यक्ष नारायणकाजी श्रेष्ठसँग शीतलनिवासमा छलफल गरेका थिए । सो छलफलमा एमाओवादी अध्यक्ष प्रचण्डले आफूहरु संविधानसभाबाट सहमतिका आधारमा संविधान बनाउने पक्षमा रहे पनि कांग्रेस र एमाले बलजफ्ती प्रक्रियामा गएको गुनासो गरेका थिए । जवाफमा राष्ट्रपतिले यसबारे आफूले कांग्रेस र एमालेका नेतालाई सम्झाउने आश्वासन दिएको स्रोतले अनलाइनखबरलाई बतायो ।

गलत तत्वले फाइदा नलिउन्

बाह्रबुँदे समझदारी, शान्ति प्रक्रिया र जनआन्दालनेका सहयात्रीहरु आफसमा नमिल्दा गलत तत्वले फाइदा उठाउन सक्ने राष्ट्रपति डा. यादवले चिन्तासमेत व्यक्त गरेका छन् । तपाईहरु जनतामा त जानोस्, तर, वार्तामा पनि बस्नुपर्छ,  राष्ट्रपति यादवले प्रचण्डलाई भनेको स्मरण गर्दै स्रोतले भन्यो, जनआन्दोलनका सहयात्रीहरु आपसमा मिलेनन् भने विभिन्न तत्वले फाइदा उठाउन सक्छन्, त्यसैले तपाईहरु छिट्टै वार्तामा बस्नुपर्छ । भेटमा एमाओवादी अध्यक्ष प्रचण्डले सहमतिका साथ अघि बढ्न कांग्रेस र एमालेका तर्फबाट वक्तव्य आए आफूहरु वार्तामा बस्न तयार रहेको राष्ट्रपति यादवलाई स्पष्ट पारेका थिए । यसबारे आफूले कांग्रेस र एमालेलाई भन्ने राष्ट्रपतिले बताएका थिए ।

 


﻿२३ माघ, विराटनगर । एकीकृत नेकपा माओवादी अध्यक्ष पुष्पकमल दाहाल  प्रचण्ड ले सहमतिमा संविधान जारी गर्ने प्रतिवद्धता नआएसम्म सत्ता साझेदार दलसँग वार्ता नगर्ने अडान दोहोर्& याएका छन् । उनले बहुमतीय प्रक्रियाबाट लेखिने संविधान नस्वीकार्ने स्पष्ट पारे । 

विराटनगर विमानस्थलमा शुक्रबार सञ्चारकर्मीसँग कुरा गर्दै प्रचण्डले भने- ऐतिहासिक शान्ति सम्झौता र अन्य सहमतिको मूल भावनाका साथ संविधान लेख्नुपर्छ, त्यो प्रतिबद्धता आएपछि मात्रै वार्तामा बस्छौं । 

आफूहरु ६ देखि ९ प्रदेशमा छलफल गर्न तयार रहेको बताएपछि सहमति हुने सम्भावना देखेर काँग्रेस-एमाले डराएको उनले आरोप लगाए । एमाओवादीलाई बाहिरै राखेर संविधान जारी गर्ने षडयन्त्रले सहमतिलाई लत्याएर बहुमतीय प्रक्रिया अघि बढाइएको प्रचण्डको भनाइ थियो ।

आरोपको खण्डन

फोरम लोकतान्त्रिकका अध्यक्ष विजयकुमार गच्छदारले बैठकमा राखेको प्रस्तावलाई अस्वीकार गरेपछि सहमति भाँडिएको भन्ने पत्रकारको जिज्ञासामा प्रचण्डले त्यो आफूमाथि लगाइएको झुठो आरोप भएको बताए । गच्छदारले मोर्चामा छलफल नै नगरी एकाएक प्रस्तावका विषयमा जानकारी गराएको अवस्थामा आफूले यसबारे अझै छलफल आवश्यक रहेको बताएको प्रचण्डले स्पष्ट पारे ।

 


﻿काठमाडौँ, ११ कात्तिक । प्रधानमन्त्री सुशील कोइरालासँग नेपाल भ्रमणमा आउनुभएका चीनको स्वशासित क्षेत्र तिब्बत सरकारका अध्यक्ष लो साङ जङ कुनले आज प्रधानमन्त्री निवास बालुवाटारमा भेट गर्नुभएको छ। भेटमा उहाँहरुबीच नेपाल चीनबीचको कूटनीतिक तथा नेपाल र तिब्बतबीचको ऐतिहासिक सम्बन्ध, नेपाल तिब्बतबीचको व्यापारिक र पर्यटकीय सम्भावना तथा नेपालको संविधान निर्माण प्रक्रिया र विकासका सम्बन्धमा कुराकानी भएको थियो। 

सो अवसरमा प्रधानमन्त्री कोइरालाले नेपाल र चीनका बीचमा अत्यन्त सुमधुर र उत्कृष्ट द्विपक्षीय सम्बन्ध रहेको बताउँदै शान्तिपूर्ण सहअस्तित्वका पाँच सिद्धान्तमा आधारित हाम्रो सम्बन्ध अझ सुमधुर र सुदृढ बनाउन नेपाल इच्छुक रहेको बताउनुभयो। प्रधानमन्त्रीले नेपाल एकचीन नीतिप्रति प्रतिबद्ध रहेको बताउँदै चीन सरकारले नेपालको विकासमा हालसम्म दिएको सहयोगका लागि धन्यवाद पनि दिनुभयो। 

उहाँले वर्तमान सरकार संविधान निर्माणलाई उच्च प्राथमिकतामा राख्दै दिगो शान्ति, राजनीतिक स्थायित्व र विकासको वातावरण पनि साथसाथ बनाउन कटिबद्ध रहेको बताउँदै मुलुकले संविधान प्राप्त गरेपछि विकासले तीव्र गति लिने विश्वास व्यक्त गर्नुभयो । उहाँले उच्चस्तरीय राजनीतिक समितिको बैठकमा राजनीतिक दलका नेताबीच भरसक सहमतिमै संविधान ल्याउने र सो सम्भव नभए प्रक्रियामा गएर पनि एक वर्षमा संविधान ल्याउने सहमति पहिल्यै भएकाले निर्धारित समयमै संविधान आउनेमा आफू विश्वस्त रहेको जानकारी गराउनुभएको थियो । उहाँले आफ्नो सरकारले लगानी मैत्रीवातावरण बनाइरहेकाले चीन र तिब्बतका लगानीकर्तालाई नेपालमा लगानी गर्न आग्रह गर्दै नेपालले चीनबाट जलविद्युत्, सडक, रेल्वे, विमानस्थल, पर्यटन, कृषि जस्ता क्षेत्रमा ठूलो लगानीको आशा राखेको  बताउनुभयो।

साथै प्रधानमन्त्रीले सार्कको आगामी शिखर सम्मेलनमा चीनको पनि पर्यवेक्षकका रुपमा सहभागिता रहने अपेक्षा गर्नुभयो। भेटमा तिब्बती सरकारका अध्यक्षले तिब्बतमा आयोजना हुने पर्यटन र व्यापार मेलामा नेपालको सहभागिताका लागि आग्रह गर्नुभयो । उहाँले नेपालमा शान्ति, स्थायित्व र विकासमा आफनो सरकारको पूर्ण सहयोग रहने बताउँदै तिब्बत सरकार र केन्द्रीय सरकारले नेपाललाई वार्षिक १०/१० मिलियन युआन सहयोग दिने बताउनुभएको प्रधानमन्त्रीका प्रेस संयोजक प्रकाश अधिकारीले जानकारी दिनुभयो।  रासस

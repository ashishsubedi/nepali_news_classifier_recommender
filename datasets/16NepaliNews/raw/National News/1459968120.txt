
﻿
२४ चैत, नुवाकोट । अक्षराङ्कन पद्धतिमा मूल्याङ्कन हुन थालेको प्रवेशिका परीक्षामा विद्यार्थीलाई कस्तो अनुभूति भइरहेको होला ? यो आम चासोको विषय बनेको छ ।
लब्धाङ्क पत्रमा उत्तीर्ण र अनुत्तीर्ण उल्लेख नगरी ग्रेडका आधारमा विद्यार्थीको श्रेणी विभाजन गरिने व्यवस्था भएपछि नपढे पनि उत्तीर्ण भइन्छ भन्ने सोच पनि कतिपय विद्यार्थी र अभिभावकमा देखिन्छ ।
परीक्षाको विद्यार्थी र अभिभावकको बुझाइ जान्न र सामुदायिक विद्यालयको वस्तुस्थिति जान्न शिक्षामन्त्री गिरिराजमणि पोखरेलले प्रवेशिका परीक्षालाई अवसरका रुपमा उपयोग गर्दै आएका छन् । परीक्षा केन्द्रमा अवलोकन गर्न शिक्षा मन्त्रालयले खटाएका टोलीसमक्ष आमरुपमा गणितबाहेक सबै विषयमा विद्यार्थीले हल गरेको पाइएको छ ।
मंगलबारको सामाजिक विज्ञान विषयको प्रश्नमा तराइतिरका विद्यार्थीलाई चाहिँ अलि घुमाएर सोधिएको जस्तो लागेछ । नयाँ संविधानमा तराई मधेसी दल आन्दोलित हुँदा पढाइ प्रभावित भएको र सङ्घीयताको सवालमा तराईका नागरिकमा विभिन्न बुझाइ रहेको सन्दर्भमा विद्यार्थीले पनि सहजै उत्तर दिन नसकेको हो कि भन्ने अनुगमनकर्ताको प्रारम्भिक प्रतिवेदन शिक्षामन्त्री पोखरेलसमक्ष आएको छ ।
अनुगमनका क्रममा बुधबार ककनी गाविस–३ स्थित भवानी उमावि, रानीपौवा केन्द्रमा जिल्लास्थित अधिकारी र शिक्षक, अभिभावकसँगको छलफलमा मन्त्री पोखरेलले भने –’सामाजिक विज्ञान विषयको परीक्षाका दिन मलाई तराईतिरबाट सोधियो, प्रश्न त अलि कडै आए छ नि मन्त्रीज्यू भनेर, अब मैले के भन्ने, मैले त प्रश्नबारे थाहा पाउने कुरा भएन । त्यसैले म परीक्षाको अवलोकनका क्रममा समस्याको पनि अवलोकन गर्न हिँडेको छु ।’
मन्त्री पोखरेलले आफूले २०३० सालमा खोटाङमा प्रवेशिका दिँदा ऐच्छिक गणितको शिक्षक नै नपाएको सुनाउँदै नेपाली विद्यालयका शिक्षक दरबन्दी व्यवस्थापन अहिले आफ्नो प्राथमिकताको विषय भएको बताए । भवानी उमावि जिल्लाकै बढी विद्यार्थी ९९१६० भएर पनि शिक्षक कम पाएको भनी प्रधानाध्यापक शङ्करप्रसाद लोहनीले गुनासो गरेपछि मन्त्री पोखरेलले आफू सबै विद्यालयमा हुने यो समस्या समाधान गर्न केन्द्रित रहेको जवाफ दिएका छन् ।
तीन घन्टा हुने एसएलसीलाई विद्यार्थीको जीवनकै मूल्याङ्कन मान्ने विगतको प्रणालीमा परिवर्तन गरी अक्षराङ्कन प्रणाली लागू गरिएको र यसले गुणमा आधारित शिक्षाको विकासमा योगदान दिने मन्त्री पोखरेलको विश्लेषण छ । यस प्रणालीका बारेमा कुनै थपघट गर्नुपर्नेमा जनस्तरबाट आउने सुझाव कार्यान्वयन गरिने पनि उनले बताएका छन् ।
मन्त्री पोखरेलले प्रवेशिका परीक्षाका क्रममा काठमाडौं उपत्यकाका तीन जिल्ला, काभ्रेपलाञ्चोक र नुवाकोटका केन्द्रमा अनुगमन गरिसकेका छन् भने पूर्व र तराईका जिल्लामा पनि पुग्ने तयारी । विनाशकारी भूकम्प र अघोषित नाकाबन्दीको असर बिर्संदै परीक्षामा सहभागी विद्यार्थीको मनोवैज्ञानिक अवस्थाबारे पनि मन्त्री पोखरेलले जानकारी लिने गरेका छन् ।
१८ गतेबाट सुरु भएको सवा छ लाख परीक्षार्थी प्रवेशिका परीक्षामा सामेल छन् । परीक्षाका लागि कुल छ लाख १५ हजार ५५३ परीक्षार्थीले आवेदन दिएका थिए । रासस
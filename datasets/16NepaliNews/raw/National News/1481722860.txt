
﻿
२९ मंसिर, काठमाडौं । लागूऔषध कारोबारमा संलग्न भई फरार रहेका भारतीय नागरिकसँग नेपालको मतदाता परिचयपत्र भेटिएको छ ।
गत साउनमा लागूऔषध नियन्त्रण ब्युरोले औषधि बनाउन ल्याएको रसायन लागूऔषध कारोबारीलाई सप्लाई गरेको आरोपमा संघाइ गु्रपका मालिक रतन संघाइसहित चार जनालाई पक्राउ गरेको थियो ।
आर्य फर्माका सञ्चालक पवन संघाई र अर्का सञ्चालक शंकर हलान भने अझै फरार छन् । हलान भारतीय नागरिक हुन् । तर, उनले नेपालको मतदाता परिचय बनाएको भेटिएको ब्युरोले जनाएको छ ।
दुई अर्ब रुपैयाँभन्दा बढी मूल्य बराबरको २९ लाख ७४ हजार ट्याब्लेट स्युडो एफेडिन बरामद भएपछि लागूऔषधको कारोबारबारे ब्युरोले अनुसन्धान गरिरहेको छ । बारामा रहेको औषधि उत्पादन कम्पनी आर्य फर्माको सञ्चालक रहेका हलानले नै औषधिको रसायन अन्तर्राष्ट्रिय लागूऔषध माफियालाई सप्लाई गर्ने गरेको ब्युरोको आरोप थियो ।
भारतीय नागरिक भनिएका शंकर हलानले बनाएको नेपालको मतदाता परिचयपत्रको कपी अनलाइखबरले प्राप्त गरेको छ ।
पिता दुगरमल हलानको नाममा शंकरले ०५७ साल जेठ ३१ गते मतदाता परिचयपत्र लिएका थिए । पर्साको वीरगंज उप-महानगरपालिकास्थित घर नम्बर ७३८ ठेगाना उल्लेख गरिएको मतदाता परिचयपत्र शंकरले प्रयोग गर्दै आएको देखिएको छ । १२९३६६६१ नम्बरको परिचयपत्रमा निर्वाचन आयोगका तत्कालीन प्रमुख परिचयपत्र वितरण अधिकारी दोलखबहादुर गुरुङले हस्ताक्षर गरेका छन् ।
नेपालको मतदाता, भारतको पासपोर्ट
शंकर घलानले ०५४ सालदेखि संघाइ गु्रपसँग मिलेर औषधि उत्पादन कम्पनी चलाउँदै आएका थिए । औषधि कम्पनीको नाममा लागूऔषध कारोबार गरेको आरोप लागेका शंकरको पासपोर्ट भने भारतीय भएको भेटिएको छ ।
उनीसँग भारत सरकारले जारी गरेको  ४००५४२४ नम्बरको पासपोर्ट छ । ठेगाना बिहारको बागलपुर उल्लेख गरिएको छ । सन् २००७ मा बनाएको उक्त पासपोर्टको म्याद फेब्रुअरी २, २०१७ सम्म छ ।
लागूऔषध ब्युरोका अधिकृतका अनुसार, शंकरले केको आधारमा नेपालको मतदाता परिचयपत्र बनाए भन्ने खुल्न सकेको छैन । ब्युरोका एक अधिकृतले भने, ‘औषधि कम्पनीको नाममा लागूऔषध गर्ने भारतीय नागरिकले नेपालको मतदाता परिचयपत्र बनाएको भेटियो, यो कसरी सम्भव भयो भनेर हामीलाई पनि अच्चम लागिरहेको छ ‘।
पवनले सवारी चालक अनुमतिपत्र नेपालकै लिएका छन्, तर भारतीय नागरिकको हैसियतमा ।
कहाँ छन् पवन संघाइ ?
औषधि बनाउन ल्याएको रसायन लागूऔषध अन्यत्रै सप्लाई गरेको प्रकरण सार्वजनिक भएपछि आर्य फर्माका सञ्चालक पवन संघाइ फरार छन् ।
ब्युरोले पवनका दाइ रतन र तीन जना भरिया पक्राउ गरे पनि पवन र शंकर हलान फरार छन् । प्रहरी स्रोतका अनुसार, पवन भारतमा छन् । नेपालका कतिपय प्रहरी अधिकृतहरुसँग उनी नियमित सम्पर्कमै रहेको पनि स्रोतको दाबी छ ।
पवन विरुद्ध ब्युरोले लागूऔषध कारोबारको अभियोगमा अदालतमा मुद्दा दायर गरेको छ । उनको नाममा उच्च अदालत पाटनले उपस्थिति हुन निर्देशन दिँदै म्याद तामेली गर्ने तयारी गरिरहेको छ । म्याद तामेलीपछि पनि सम्पर्कमा नआए उनी फरार सूचीमा पर्ने र त्यसपछि रेडकर्नर नोटिस जारी गर्ने तयारी गरिरहेको स्रोतले बताएको छ ।
पक्राउ परेका रतनलाई स्वास्थ्यको कारण देखाउँदै अदालतले धरौटीमा छाडे पनि भरियाहरु दिलिप पण्डित, बद्री बन र श्याम तामाङलाई भने पुर्पक्षका लागि थुनामा राखिएको छ ।
पवनको नेटवर्कमा भुटानी पनि
प्रहरी स्रोतका अनुसार पवन र शंकरको स्युडो एफेडिन सप्लाईमा भुटानी कारोबारी पनि संलग्न रहेको भेटिएको छ । नेपालबाट भारतको सिलगुढीसम्म पुग्ने रसायन त्यहाँ भुटानीले जिम्मा लिने गरेको खुलेको हो ।
‘निमा र छ्याङ नाम गरेका दुई भुटानीहरु यिनीहरुको नेटवर्कमा रहेको देखिन्छ, तर उनीहरु नेपालमा नभएको विस्तृतमा खुल्न सकेको छैन,’ ब्युरोका एक अधिकृतले भने ।
प्रहरी स्रोतका अनुसार, छ्याङ लागूऔषध कारोबारकै आरोपमा ०५८ सालतिर पाँच वर्ष नेपालमै थुनिएको खुलेको छ ।

﻿राजविराज, ३० मंसिर । सप्तरीको हरिपुर–३ मा एक ८ वर्षिय बालकको हत्या भएको २० दिन पछि प्रहरीले उक्त घटनामा संलग्न तीन जनालाई विहीवार पक्राउ गरेको छ ।
रामगोविन्द साहका ८ वर्षीय छोरा दुर्गानन्द साहको अपहरण पश्चात हत्या गरेर फरार रहेकाहरुलाई प्रहरी पक्राउ गरेको हो । हत्या भएको २० दिनपछि बालक दुर्गानन्दको शव शौचालयको रिङ्ग टयाङकबाट बरामद गरिएको छ ।
छिमेकी चुडामणि ठाकुरले गत मंसिर ११ गते साँझ ६ बजे बालक दुर्गानन्दलाई खरायो देखाइदिने भन्दै अपहरण गरि आफनो घर लगेको प्रहरी अनुसन्धानले देखाएको छ ।
प्रहरी उपरीक्षक लोहनीका अनुसार ठाकुरले अन्य सहयोगी सहित बालक दुर्गानन्दलाई सोही दिन राति मुख थुनेर हत्या गरि छिमेकी पन्नेलाल साहको शौचालयको सेफ्टी टयाङकीमा लुकाएका थिए ।
अपहरण र हत्या गरेको ६ दिन पछि ठाकुरले बालक दुर्गानन्दकी आमा ममतादेवीलाई मोबाइलमा म्यासेज पठाउँदै पाँचलाख रुपैयाँ नदिए तथा प्रहरीलाई खबर गरे बालकको ज्यान लिने भन्दै धम्क्याएका थिए । म्यासेज पठाउनु अगावै ११ गते नै दुर्गानन्दको हत्या गरिसकेको उपरीक्षक लोहनीले बताए ।
मंसिर ११ गते बालक हराएपछि अनुसन्धानमा जुटेको प्रहरीले कल डिटेल र आधुनिक प्रविधि प्रयोग गरी संलग्न आरोपीलाई पक्राउ गर्न सफल भएको लोहनीले बताए । प्रहरीले अपहरण र हत्यामा संलग्न भएको आरोपमा हरिपुर(३ का चुडामणि ठाकुर, हरिपुर(१ का सामबाबु गुप्ता र देउरी गाविस(२ का कपिलदेव दासलाई नियन्त्रणमा लिएको छ ।
बिहीबार जिल्ला प्रहरी कार्यालयमा आयोजित पत्रकार सम्मेलनमा सप्तरी प्रहरीले आरोपीहरुलाई सार्वजनिक गर्योा । शौचालयको सेफ्टी टयाङकीमा फेला परेका बालकको शवलाई पोष्टमार्टमका लागि बिपी कोइराला स्वास्थ्य विज्ञान प्रतिष्ठान धरान पठाएको डिएसपी दानबहादुर कार्कीले बताए ।
घटना विवरण
मंसिर ११ गते करिब ६ः३० बजेको समयमा सार्वजनिक सडक बाटोमा बालक दुर्गानन्द साह हराई बेपत्ता भएको भन्दै निजका आमाले मंसिर १२ गते इलाका प्रहरी कार्यालय कडरबोनामा हुलियासहितको निवेदन दिए । तत्पश्चात खोजतलासका क्रममा मंसिर १७ गते पिडीत दुर्गानन्दका आमा ममता देवी साहको ९८१७७३१८२३ नम्वरको मोवाईलमा ९८१६७१११६१ नम्वरको मोवाइलमा ‘तिम्रो छोरालाई मैले अपहरण गरेर राखेको छु, जिउँदो छोरा चाहिने भए पाँच लाख फिरौती रकम तयार गर्नु, प्रहरीमा खबर गरेमा छोराको लास बेपत्ता बनाई दिन्छु भन्ने’ सन्देश प्राप्त भएको जानकारी प्रहरीलाई दिईयो ।
पिडीतको आमा ममताको मोवाईलमा आएको सन्देश विष्लेषण गरि उक्त मोवाईल प्रयोगकर्ता र अपहरणकारीको सुक्ष्म रुपमा पहिचान गर्ने तथा खोजतलास गर्ने क्रममा ९८१६७१११६१ मोवाईल चुडामणी ठाकुरले प्रयोग गर्ने गरेको तथ्य प्रहरीले फेला पारे । निज चुडामणी ठाकुरसहित रामबाबु गुप्ता साह समेत भई दुर्गानन्द साहको दाजु बिदेशमा रहेको र जति पनि फिरौती रकम मांग गरेमा दिन सक्ने भन्ने अपेक्षा बमोजिम बालक दुर्गानन्दको योजनाबद्ध रुपमा अपहरण गरि मोवाईलमा म्यासेज पठाई फिरौती रकम मांग गरेको तर अपहरित दुर्गानन्द साहलाई अपरहण गरेको दिन नै हत्या गरी दुर्गानन्दको छिमेकी पनेलाल साहको शौचालयको सिमेण्टको रिङले बनेको हब भित्र फालेको अवस्थामा सडेगलेको अवस्थामा लास फेला परेको जिल्ला प्रहरी कार्यालय सप्तरीले जनाईएको छ ।
चुडामणी ठाकुर समेतले फिरौती रकम लिई ट्याक्टर किनी चलाउने भन्ने योजना बनाई बालक दुर्गानन्दलाई अपरहण गरेको खुल्न आएको साथै कपिलदेव दासले रामबाबु गुप्ता साहलाई अभिलेख नराखी मोवाईल सिम दिई अपराधिक कार्यमा सहयोग पु¥याएको देखिन आएको जिल्ला प्रहरी कार्यालय सप्तरीका प्रवक्ता समेत रहेका प्रहरी नायव उपरीक्षक दानवहादुर कार्कीले जानकारी दिएका छन् ।
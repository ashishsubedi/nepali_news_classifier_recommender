
﻿– बसन्त रानाभाट
‘हाम्रो गाउँको मान्छे त पढ्न पाउँदैन, सानैमा विहे गरिदिन्छन्। हाम्रो गाउँमा धेरैले पढेका छैनन्, तर पढेर के -के गर्न मन छ। चौतारासम्म पुगेकी छु, तर अहिलेसम्म शहर पनि देखेकी छैन। गाडी चढेकी छैन। हाम्रो दादाले भन्नु भएको, शहर धेरै राम्रो हुन्छ रे, गाडी पनि बेस्करी हिँड्छन् रे, घरहरु पनि अग्ला अग्ला हुन्छन् रे। काठमाडौमा त धरहरा पनि हुन्छ रे । तर हाम्रो गाउँमा यस्तो दु:ख छ। केहि पनि देख्न पाउँदैन, जहिले पनि काम मात्र देख्छ। हाम्रो गाउँको मान्छेले चाहि,कहिले पनि सुख पाउँदैन कि के हो ?’
सिन्धुपाल्चोलको एक गाउँमा बीबीसी साझा सवालको फरक अंकको कार्यक्रममा, भूकम्प पीडित किशोरी उजेली यसो भन्दै भक्कानिएको देखेँ।
प्रस्तोता विद्या चापागाईसँगै पुगेका महानायक राजेश हमाललाई पनि दृश्यमा देख्दा कुनै चलचित्रको संवाद जस्तो लाग्दथ्यो। उजेलीले हाम्रो गाउँको मान्छेले चाँहि, कहिले पनि सुख पाउँदैन कि के -हो ? भन्दै भक्कानिएर रुँदा, देशमा होस् वा विदेशमा रहेका नेपालीहरु सबैका आँखा रसाए । साझा सबालको एक फरक अंक ‘बाँचेका मान्छेहरु’ ले नेपालका गाउँ-गाउँमा भूकम्प पीडितहरुको बास्तबिक अवस्था कस्तो रहेछ ? यसलाई राम्रोसँग चित्रण गरेको पाइयो।
उजेली जस्ता हजारौ भूकम्प पीडितहरुको अबस्था हेरेर सरकार गम्भिर हुन जरुरी छ। अझै भातको सितो मुखमा राख्न नपाएका उजेली र उनका परिबारहरुको कारुणिक ब्यथा र सिङ्गो गाउँको दृश्यलाई मानसपटलमा राख्दा भूकम्प पीडितको नाममा हजारौ संघ, संस्थाहरुले गरेका राहत वितरण कार्यक्रमहरु पनि प्रचारबाजी नै रहेछन् भन्न विवश बनाउँदछ।
लिडियाको मन
देशमा बिनाशकारी भूकम्प गएको ९ महिना बित्दा झन् झन् दु:ख-पीडाका कथाहरु सुन्न र देख्न बाध्य भइरहँदा प्रवासमा पनि छुट्टा छुट्टै पीडाहरु देखिए। उजेलीको जीन्दगीलाई एउटा टेलिभिजन कार्यक्रममा हेरेर घरबाट निस्कँदै गर्दा, ३४ बर्षिया स्पेनिस चेली लिडिया मेनेन्देशासँग बार्सिलोनामा भेट भयो। उनले नेपालका लागि केहि कार्यक्रम गर्दैछिन् भन्ने त थाहा थियो तर को हुन्, के का लागि गर्दैछिन् ? यसलाई गहिराइमा पुगेर बुझ्ने मौका मिलेको थिएन।
लिडिया सन् २०११ को मेदेखि जुन महिनासम्म अर्थात एक महिना नेपाल घुम्न गएकी रहेछिन् । पदयात्रामा रुची राख्ने उनले नेपालमा छँदा, महेश कुमार भट्टराईसँग भेट गरिन् । काठमाडौ बस्ने अन्दाजी ३६ बर्षका महेशको अझै पनि लिडियाले पनि खुलेर प्रंशसा गर्दछिन्। लाङ्टाङ्ग क्षेत्र होस् वा अन्नपूर्णको पदयात्रा, काठमाडौ, पोखरा महेशको गाईडमा, नेपालका मनोरम ठाउँहरु घुमेको लिडिया सम्झन्छिन्। ।

एक असल साथीको रुपमा दुवैजना पछिसम्म सम्पर्कमा नै रहेछन्। महेशले पछि ईटालियन युवती ईरेन मारिनीसँग बिहे गरेर ईटाली आएका रहेछन्। उनको १ बर्षका छोरा पनि छन्। छोराको नाम हिमाली राखेकीछन्। अझै पनि स्पेनिस चेली लिडिया महेशकी श्रीमती र छोरासँग सम्पर्कमा नै छिन्।
सन् २०१५ को अप्रिलमा स्पेनको आस्तुरियाबाट ४ जना पर्यटकसहित महेश र अर्का एक नेपाली सिङ्गे लामा लाङ्गटाङ्गको पदयात्रामा हिँडेको लिडिया बताउँछिन्। एउटा फोटो जुन त्रिभुवन अन्तराष्ट्रिय बिमानस्थलमा पुगेपछि फेसबुकमा अपलोड भएको  छ। भूकम्प जानुभन्दा केहि दिन अघि खिचिएको सो फोटोमा महेश भने छैनन्। सम्भवत: उनैले खिचेको हुनुपर्छ।
अर्का नेपाली सिङ्गेसहित चार जना स्पेनिस नागरिक फोटोमा देखिएका छन्। लिडियाले यति कुरा बताइरहँदा आँखा भरी आशु गर्दै भनिन्, ‘त्यो नै अन्तिम फोटो थियो, त्यसपछि कोहिँ पनि सम्पर्कमा छैनन्। अहिलेसम्म पनि कसैको अत्तो पत्तो छैन।’
लिडियाले स्पेनिस अनलाइन पत्रिका देखाउँदै, घटनाबारे फेरि जानकारी गराईन्, ‘एल मुन्दो डट ईस’ को मे ४ तारिक सन् २०१५ मा प्रकाशित समाचारका जनाइएअनुसार, ति चार स्पेनिस नागरिक हराइरहेका र अन्य ३ जना स्पेनिसको शव फेला परेको जनाएको छ ।  अन्य ३ मध्ये आरागोनाका एक दम्पत्ति र १ जना बार्सिलोना निबासी स्पेनिस नागरिक हुन् भन्ने कुरा उल्लेख गरिएको छ।’
महेशको सम्झनामा ‘नमस्ते नेपाल’
नेपालमा रहँदा आफूलाई ठूलो सहयोग गरेर गुन लगाएका, तिनै महेशको सम्झनामा आउँदो नोभेम्बरमा नेपाल फर्कने योजना रहेको लिड़ीया बताउँछिन्। नेपालमा गएको बिनाशकारी भूकम्पले हजारौँको ज्यान गएको छ त्यसमध्ये महेशको अझै पनि अत्तोपत्तो छैन । उसैको सम्झनामा नेपालका भूकम्प पीडितहरुलाई सहयोग गर्ने योजना रहेको उनले सुनाइन् ।
आफ्नो कार्यक्रमबारे सुनाउँदै उनले भनिन्, ‘हामीले कुरामार भन्ने एउटा संस्था भर्खर खोलेका छौ, यसमा मेरा साथीहरुले पनि सहयोग गर्दैछन्। यहि संस्था मार्फत कुनै प्रभावित क्षेत्रमा पुगेर स्कुल, विद्यार्थी वा बास्तबिक पीडित बस्तीमा पुगेर सहयोग गर्ने छु। करिब ५ हजार युरो संकलन गर्ने हाम्रो योजना छ।’
यसअघि पनि काठमाडौँस्थित नेपाली साथी मार्फत भूकम्प पीडितलाई लत्ता कपडा सहयोग गरेकी लिडियाले गत शनिबार स्पेनिस समुदाय माझ नेपालको सम्झना गर्दै, ‘नमस्ते नेपाल’ नामक एक भब्य कार्यक्रम सम्पन्न गरेकी छिन् । कार्यक्रममा करिब ३ सयभन्दा बढी स्पेनिसहरु सहभागी थिए। बिनाशकारी भूकम्प जाँदा स्पेनबाट नेपाल पुगी उद्दार कार्यमा खटिएकाहरुले भिडियो, फोटो तथा वृत्तचित्र प्रस्तुत गर्दै सहयोगको अपिल गरेका थिए।
नेपाली खानाको ब्यबस्था गरेको हिमाली रेष्टुरेन्टले बिक्रीको केहि रकम लिडियाको अभियानमा सहयोग गरेको छ। यस्तै नेपाल तिएर्रा दे पाथले पनि नेपाली पोशाक, भेषभूसाको स्टल राख्दै सामानहरु बिक्री गरेको थियो। यो अलावा नेपाली गीत, नृत्य तथा स्पेनिस कलाकारहरुले प्रस्तुती राखेका थिए।
लिडियाको मन, उजेलीको दु:ख
नेपालमा बिनाशकारी भूकम्प गएपछि साझा सबालका देखाइएकी ति सिन्धुपाल्चोक की किशोरी ‘उजेली’ जस्ता हजारौले दु:ख पाईरहेका छन्। यता लिडिया जस्ता हजारौ मनकारी बिदेशी तथा नेपालीहरुले पीडितलाई सहयोग जुटाइरहेका छन्। लिडिया जस्ता सहयोगी मनहरुले उठाएको रकम, उजेली र उनको गाउँ बस्तीमा पुग्न सक्यो भने साँच्चिकै मनमा कति आनन्द मिल्छ होला ?
पीडितका नाम उठेका रकमहरु देश तथा विदेशमा यत्तिकै थन्किएर बसेको सुनिन्छ। बस्तीमा अझै छाप्रो बन्न सकेको छैन। चिसो र शितले बृद्ध, गर्भवती, बालबालिका तथा घाइतेहरुको नाजुक अबस्थाका भिडियो तथा दृश्यहरु हेर्दा सरकारी तबरबाट खासै पहल हुन नसकेको प्रष्ट छ । संघ संस्था वा व्यक्तिगतरुपमा भएका सहयोगहरु पनि फेसबुक र सेल्फीमा नै केन्द्रित देखिए । सहयोग नै नपुगेको वा नभएको भनेर आलोचना गर्नुभन्दा पनि, वास्तविक पीडित र बस्तीको छनोट हुन नसकेकोमा भने सायद दुई मत नहोला।
उजेलीको गाउँ र उनका पीडाहरु देख्दा, यता लिडियाको सहयोगी मनलाई नजिकबाट बुझ्दा मनदेखि नै कामना गर्न मन लाग्यो। हुन त स्पेनिस चेली लिडियाले आफ्नो योजनाअनुसार सहयोग त अवश्य नै गर्नेछिन्, तर कहाँ गर्नेछिन् त्यो त थाहा छैन। तर आज यी दुई प्रतिनिधि पात्रको भावनालाई बुझ्दा मनदेखि नै कामना गर्न मन लागेको छ, ‘लिडियाको जस्तो सहयोगी मन उजेलीको गाउँ वा बस्तीसम्म पुग्न सकोस् ।’
लिडियाले यसरी गरेकी थिइन् बार्सिलोनामा कार्यक्रम
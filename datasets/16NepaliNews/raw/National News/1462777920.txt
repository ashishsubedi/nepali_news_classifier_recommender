
﻿चिसापानी (काठमाडौं), २७ वैशाख 
काठमाडौं, सिन्धुपाल्चोक र नुवाकोटको संगमस्थल चिसापानीमा गत वर्ष १२ वैशाखमा गएको भूकम्पपछि सार्वजनिक जग्गा मिचेर ‘रिसोर्ट’ खोल्ने क्रम बढेको छ । चिसापानी काठमाडौंको गोकर्णेश्वर नगरपालिका, सिन्धुपाल्चोकको हैबुङ गाविस र नुवाकोटको तलाखु गाविसको सीमासँग जोडिएको शिवपुरी नागार्जुन राष्ट्रिय निकुञ्जभित्र पर्छ । यो बाटो भएरै विदेशी पर्यटक गोसाइँकुण्ड, लाङटाङ, पाँचपोखरी, मेलम्ची, नगरकोट, भोटेचौर चियाबगान र हेलम्बुलगायत पर्यटकीयस्थलमा पदयात्रामा जाने भएकाले यहाँ होटेल एवं रिसोर्ट व्यवसाय फस्टाएको छ ।
भत्केका होटेल र रिसोर्टका नाममा अतिक्रमण
काठमाडौं उपत्यकाबाट नजिक भएकाले आन्तरिक र बाह्य दुवैथरीका पर्यटक जाने चिसापानीमा गत वर्षको भूकम्पले सबै होटेल र रिसोर्ट भत्केका थिए । भत्केका होटेल र रिसोर्ट बनाउने क्रममा निकुञ्जको जग्गासमेत मिचेर संरचना बनाउन सुरु गरिएको निकुञ्ज कार्यालय बूढानीलकण्ठले जनाएको छ ।
कार्यालयका अनुसार नुवाकोटको तलाखु गाविस क्षेत्रमा बनेका होटेल र रिसोर्टले बढी सार्वजनिक एवं निकुञ्जको जग्गा अतिक्रमण गरेका छन् । ‘तलाखु गाविस–१ को होटेल दर्पण, चिसापानी माउन्टेन भ्यु, गोल्डेन सनराइज भ्यु, होटेल ग्यालेक्सी, अहिले छाप्रोमा सञ्चालन भइरहेको होटेल अन्नपूर्ण, होटेल प्याराडाइज, होटल बिबिसी र अन्य ३० वटा छाप्रामा सञ्चालित साना होटेलले निकुञ्ज मध्यवर्ती क्षेत्रको जग्गा अतिक्रमण गरेका छन्,’ कार्यालय प्रमुख कमलजंग कुँवरले भने ।
जग्गा मिच्नेले पानीको मुहानसमेत फोहोर गर्न थाले
सिन्धुपाल्चोक, हैबुङ गाविसपट्टिको भागमा पूर्ण तामाङको रिसोर्टले निकुञ्ज मध्यवर्ती क्षेत्रको जग्गा मिचेको छ । वरिपरिका डाँडा देखिने रमणीय अग्लो स्थानमा रहेको चिसापानी सिन्धुपाल्चोकको हैबुङ, थकनी र नुवाकोटको तलाखु गाविसको बिसौनी, तलाखे, बतासेलगायत दुई हजारभन्दा बढी घरधुरीको पानीको स्रोत भएको स्थान पनि हो । सरकारले गत १५ चैतमा नेपाल राजपत्रमा सूचना प्रकाशन गरेर यस क्षेत्रलाई मध्यवर्ती क्षेत्र घोषणा गरेको निकुञ्ज कार्यालयका रेञ्जर लव गुरागाईँले बताए ।
चिसापानी बजारमा निकुञ्ज र सार्वजनिक जग्गा मिच्नेले पानीको मुहानसमेत फोहोर गर्न थालेपछि तलाखु र हैबुङका युवाले एकजुट भएर सोविरुद्ध अभियान सुरु गरेका छन् । स्थानीय अभियानकर्मी सन्दीप लामा प्राकृतिक स्रोतसाधन कब्जा गर्ने र सार्वजनिक एवं निकुञ्जको संरक्षित जग्गा मिच्ने काममा भूमाफिया लागेकाले त्यसविरुद्ध दुवै जिल्लाको सीमा जोडिएका गाउँका युवा हातेमालो गरेर लागेको बताउँछन् ।
डेढ सय रोपनी जग्गा अतिक्रमण
गत ५ वैशाखमा निकुञ्ज कार्यालयले सार्वजनिक जग्गा मिचेर बनाएको संरचना ३५ दिनभित्र हटाउन सार्वजनिक सूचना प्रकाशन गरेको थियो । दुई जिल्लामा गरी एक सय ५० रोपनीभन्दा बढी जग्गा मिचिएको सार्वजनिक जग्गा मिचाहाविरुद्धका अभियानमा लागेका युवक राजेन्द्र तामाङ बताउँछन् ।
‘एक आना जग्गाको भाउ यहाँ पाँच लाख पुगेको छ, यहाँ चलेको भाउले हिसाब गर्ने हो भने पनि एक सय ५० आना जग्गाको एक करोडभन्दा बढी मूल्यको जग्गा माफियाले अतिक्रमण गरेका छन्, निकुञ्जभित्रको करोडौँको काठसमेत यो समूहले बेचेको छ,’ उनले भने ।
६० प्रतिशत होटेल रिसोर्ट सार्वजनिक जग्गामा
चिसापानीका ६० प्रतिशत होटेल र रिसोर्ट सार्वजनिक जग्गामा सञ्चालन भइरहेको पनि होटेल व्यवसायी निरञ्जन केसीको भनाइ छ । ४० प्रतिशत होटेल मात्र लालपुर्जा भएको जग्गामा चलेको स्थानीयवासीले बताएका छन् । भूकम्पपछि अचाक्ली गरेर एउटैले दशौँ रोपनी निकुञ्ज मध्यवर्ती क्षेत्रको जग्गा हडप्न थालेपछि स्थानीयवासी विरोधमा उत्रेका हुन् । सबैभन्दा बढी जग्गा मिचेको आरोप लागेका होटेल माउन्टेन भ्युका सञ्चालक विजय केसीसँग सम्पर्क गर्दा उनी सम्पर्कमा आउन चाहेनन् । सार्वजनिक जग्गा र निकुञ्ज जोगाउने अभियानमा लागेका युवाले व्यवस्थापिका–संसद्, वातावरण संरक्षण समिति, वन तथा भू संरक्षण मन्त्रालय, सिन्धुपाल्चोक र नुवाकोट जिल्लाका जिल्लास्थित सम्बन्धित कार्यालयलाई ज्ञापनपत्र बुझाउने तयारी गरेका छन् । पूर्णप्रसाद मिश्र/रासस
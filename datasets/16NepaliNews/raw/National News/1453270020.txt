
﻿
६ माघ, काठमाडौं । तराई मधेसमा जारी आन्दोलनले राजनीतिक गतिरोध लम्बिरहेकाबेला एमाओवादीको विद्यार्थी संगठन अखिल क्रान्तिकारीका नेताहरु देश दौडाहामा छन् ।
कस्तो छ त तराई मधेसको अवस्था ? के भन्छन् त्यहाँका जनता ? अखिल क्रान्तिकारीका उपाध्यक्ष मदन अर्याल भन्छन्, ‘हामीले युवा, विद्यार्थीदेखि सबै पक्षसँग भेटघाट, अन्तरक्रिया गर्‍यौं । सबैको एउटै जोड के छ भने छिटो राजनीतिक निकास निकाल्न सबै जिम्मेवार बन्नुपर्छ ।’
केही सीमित राजनीतिक स्वार्थका कारण देशमा गतिरोध लम्बिरहेको भन्दै तराई मधेसका युवाहरु अझ बढी चिन्तित रहेको उनले बताए । ‘सबैभन्दा राष्ट्रवादी तराई मधेसकै जनता छन् । उनीहरुलाई न त विदेशी हस्तक्षेप स्वीकार्य छ न त काठमाडौंले गरेको सौतेलो व्यवहार,’ अर्याल भन्छन्, ‘हामी १ नम्बर प्रदेशदेखि ७ नम्बर प्रदेशसम्म पुग्दा यही कुरा पायौं ।’
कालोबजारी विरुद्ध संयुक्त आन्दोलन
अधिकार प्राप्तिकालागि तराई मधेसका जनताले गरेको आन्दोलनलाई काठमाडौंले बुझ्न नसकेको र केही स्वार्थ समूहले चलखेल गरेको अर्यालको बुझाइ छ । ‘नेताहरु स्वार्थी हुँदा मधेसी जनता मात्रै होइन, सिंगो देशले दुःख पायो,’ उनी भन्छन्, ‘भारतको नाकाबन्दी र लामो समयदेखिको आन्दोलनले आपूर्ति व्यवस्था असहज हुँदा कालोबजारी मौलाए पनि सरकारको भूमिका प्रभावकारी देखिएन ।’
यस्तै अबस्था रहिरह्यो भने कालोबजारीले संस्थागत रुप लिने र जनताले दुःख पाइरहने भएकाले सरकारी निकायहरु कालोबजारीविरुद्ध कडाइका साथ प्रस्तुत हुनुपर्ने अखिल क्रान्तिकारीका अर्का उपाध्यक्ष रञ्जित तामाङ बताउँछन् ।
‘अब पनि सरकार चुप लागेर बस्यो भने मुलुक फेलियर हुने र व्यक्ति मोटाइरहने अवस्था हुन्छ, जनता मारमा परिरहन्छन्,’ तामाङले भने, ‘तराई मधेसका जिल्ला घुम्दा हामीलाई के महसुस भएको छ भने अब संयुक्त विद्यार्थी आन्दोलनबाट कालोबजारीविरुद्ध अभियान छेड्नुपर्छ ।’
उनले अब काठमाडौं फर्किनेबित्तिकै संयुक्त विद्यार्थीहरुको बैठक बसेर खबरदारी र संघर्षका कार्यक्रमहरु अघि सार्ने जानकारी दिए ।
बुधबार अखिल क्रान्तिकारीको टोली ७ नम्बर प्रदेशको धनगढी पुगेको छ । टोलीमा अध्यक्ष रमेश मल्ल, वरिष्ठ उपाध्यक्ष नरेन्द्र न्यौपाने, उपाध्यक्ष मदन अर्याल, रन्जित तामाङ र रुद्र विष्ट, महासचिव अनिल शर्मा, केन्द्रीय सम्पर्क विभागको प्रमुख गंगाराम तिमल्सिना छन् ।
७ वटै प्रदेशमा पुगेर संविधानबारेको भ्रम चिर्ने, शिक्षा प्रणाली सुधारको पक्षमा अभियान चलाउने, संगठन सुदृढीकरण तथा विस्तार गर्ने क्रान्तिकारीको योजना छ ।
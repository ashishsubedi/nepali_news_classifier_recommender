
﻿काठमाडौँ, २ कात्तिक - राजनीतिक दलहरुबीच संविधान लेखनका प्रमुख विषयमा सहमति नहुँदा संविधान मस्यौदा गर्ने कामसमेत प्रभावित हुँदै आएको छ ।समितिको कार्यालय सिंहदरबारमा आज आयोजित पत्रकार सम्मेलनमा सो समितिका सभापति कृष्णप्रसाद सिटौलाले राजनीतिक दलहरुबीच सहमति हुन नसक्दा मस्यौदाको काम प्रभावित भएको जानकारी दिनुभयो । संवैधानिक राजनीतिक संवाद तथा सहमति समितिले संविधान निर्माणमा देखिएका प्रमुख विवादित विषयमा सहमति हुन नसक्दा मस्यौदा तयार पार्ने काम लक्ष्यअनुरुप हुन नसकेको सभापति सिटौलाको भनाइ छ । संविधानसभाले तय गरेको कार्यतालिका अनुसार असोज मसान्तभित्र संविधानको मस्यौदा तयार भइसक्नुपर्ने थियो ।

तर हालसम्म पनि दलहरुबीच शासकीय स्वरुप, राज्य पुनःसंरचना, न्याय प्रणाली, निर्वाचन प्रणालीलगायतका विषयमा सहमति हुन सकेको छैन । आगामी माघ ८ गतेभित्र संविधान जारी गर्ने भनेर दलहरुले प्रतिबद्धता जनाए पनि प्रमुख विवादित विषयमा सहमति हुन नसक्दा कार्यतालिका प्रभावित हुने हो कि भन्ने आशङ्का उत्पन्न भइरहेको बेला सभापति सिटौलाले भने सहमति गर्ने समय यही कात्तिक १५ गतेभन्दा पछि लैजान नहुने बताउनुभयो । & संवाद समितिमै विवादित विषय अड्किरहने हो भने तोकिएको समयमा संविधान जारी गर्न समस्या पैदा हुन्छ, त्यसकारण सहमति हुन नसकेका विषयलाई प्रश्नावली बनाएर छिटो टुङ्गो लगाउनुपर्छ,&  सभापति सिटौलाले भन्नुभयो ।

प्रमुख राजनीतिक दलका शीर्ष नेताले मन लगाएर काम गर्ने हो भने सहमति जुट्न पनि गाह्रो नहुने जानकारी दिँदै उहाँले आफूले पनि पटक पटक सहमति जुटाएर संविधान निर्माणको बाटो खोलिदिन आग्रह गरेको जानकारी दिनुभयो । संविधानसभा निर्वाचनका क्रममा राजनीतिक दलले आफ्नो घोषणापत्रमा लेखेको र जनतासामु गरेको प्रतिबद्धताअनुसार माघ ८ गतेभित्रै संविधान जारी गर्नुपर्ने बाध्यता रहेको र सो बाध्यता राजनीतिक र नैतिक दुवै भएको उहाँको भनाइ थियो । संविधानका प्रावधानहरुमा पूर्णरुपमा सबै दलको सहमति हुन नसक्ने धारणा राख्दै उहाँले कमसेकम प्रमुख विवादित विषयमा प्रमुख दलकाबीच सहमति हुनुपर्नेमा जोड दिनुभयो ।

सङ्घीयताको विषयमा राष्ट्रिय जनमोर्चाको फरक मत रहेको र गणतन्त्र, धर्मनिरपेक्षतालगायतका विषयमा राष्ट्रिय प्रजातन्त्र पार्टी नेपालले असहमति कायम राखेको अवस्थामा पूर्ण सहमति हुन नसक्ने बताउँदै सभापति सिटौलाले सहमति भएर आए रातदिन काम गरेर भए पनि पूर्ण मस्यौदा तयार पारिने बताउनुभयो । समितिको हालसम्म ३१ वटा पूर्ण बैठक बसेको र विभिन्न उपसमितिको पनि बैठक बसी मस्यौदा तयार पार्ने कामलाई तीव्रता दिइएको पत्रकार सम्मेलनमा जानकारी दिइयो ।

समितिले संविधानसभाबाट हालसम्म प्राप्त भएका सहमति एवम् निर्देशन बमोजिम प्रारम्भिक मस्यौदा गर्ने कार्य भइरहेको र शासकीय स्वरुप, राज्य पुनःसंरचना, निर्वाचन प्रणाली र न्याय प्रणालीमा सहमति हुन नसक्दा पूर्ण मस्यौदा तयार पार्न नसकिएको उहाँको भनाइ थियो । समितिले यसअघि नै मस्यौदाको कामलाई सहज बनाउन पाँचवटा उपसमिति गठन गरेको छ । उपसमितिले तयार पारेको मस्यौदामाथि समितिमा छलफल गरी एकीकृत मस्यौदा तयार पारिने छ ।दलहरुबीच सहमति नहुँदा कार्यतालिका प्रभावित हुँदै गएको सन्दर्भमा आगामी दिनमा अझै मिहिनेतको जरुरत रहेको सभापति सिटौलाको भनाइ छ ।

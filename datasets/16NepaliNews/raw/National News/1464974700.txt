
﻿२१ जेठ, काठमाडाैं । नेपालको चितवन, लाङटाङ र सगरमाथा राष्ट्रिय निकुञ्‍ज तथा अमेरिकाको योसेमिटी राष्ट्रिय निकुञ्‍जबीच मितेरी साइनो गाँसिएको छ ।
प्रदूषण, आक्रामक प्रजाति, वनस्पति तथा पशुरोग र लोपोन्मुख सांस्कृतिक सम्पदा जस्ता साझा समस्याहरूलाई सम्बोधन गर्न सूचना आदानप्रदान गर्ने गरी ‘सिस्टर पार्क’ साइनो गाँसिएको हो ।
“सिस्टर पार्क” को सहमतिले साझा शोध र अनुगमनसम्बन्धी सहकार्यका लागि समेत मञ्‍च प्रदान गर्नेछ भने अन्तर्राष्ट्रिय आदानप्रदानमार्फत निकुञ्‍जका कर्मचारीहरूलाई अनुभव र प्रशिक्षणका हिसाबले समृद्ध बनाउने अमेरिकी दूताबासले जनाएको छ ।
२०२९ जेठ २३ मा संयुक्त राष्ट्रसंघको महासभाद्वारा स्थापित विश्‍व वातावरण दिवस नजिकिँदै गर्दा स्थापना भएको यो सम्बन्ध विशेष महत्त्वपूर्ण वातावरणीय कोशेढुङ्गा हो, दूताबासले भनेको छ ।
यो सहमतिमार्फत चितवन, लाङटाङ, सगरमाथा र योसेमिटीले प्राकृतिक तथा सांस्कृतिक स्रोतको संरक्षण तथा पुनर्स्थापना, आगन्तुक शिक्षा तथा सुरक्षा, जलवायु परिवर्तनको अनुकूलनसम्बन्धी रणनीति विकास, साझेदारी संलग्नता रणनीतिका लागि सहकार्य गर्नेछन् भने निकुञ्‍जहरूलाई संरक्षण र जगेर्ना गर्नका लागि आवश्यक शोध कार्यान्वयन गर्नेछन्, सूची तयार पार्नेछन् र कार्यक्रमको अनुगमन गर्नेछन् ।
“योसेमिटी, लाङटाङ र सगरमाथा विविध पर्यायवरणीय समुदाय, अपार प्राकृतिक स्रोत र शदियौँको मानव इतिहासलाई समर्थन गर्ने चमत्कारपूर्ण पर्वतीय शृङ्खलामा अवस्थित छन्,”नेपालका लागि अमेरिकी राजदूत अलाइना बी. टेपलेट्जले भनेकी छन् ।

﻿वीरगञ्ज, २० माघ । तराई मधेस लोकतान्त्रिक पार्टीका राष्ट्रिय अध्यक्ष महन्थ ठाकुरले मधेसका माँगहरुको सम्बोधनसँगै लिखित कार्यन्वयन नगरेसम्म आन्दोलन नरोकिने बताएका छन् ।
मधेसी पत्रकार समाज पर्साले बुधवार आयोजना गरेको पत्रकार सम्मेलनमा बोल्दै ठाकुरले संयुक्त लोकतान्त्रिक मोर्चाको अगामी बैठकबाट नाकाबन्दीसँगैै नयाँ कार्यक्रमहरु सार्वजनिक गरिने बताए । जारी मधेस आन्दोलनलाई सरकार र तस्करहरुले बदनाम गरिरहेको भन्दै त्यस्ता तत्वको खोजी गरिनुपर्नेमा जोड दिए ।
मोर्चाको एक घटक रहेको तमलोपा अध्यक्ष ठाकुरले हामी वार्ता बिरोधी नरहेको स्पष्ट पार्दै सरकार र प्रमुख दलहरुले वार्ताको नाममा नौटंकी मात्र गरिरहेको बताउँदै आन्दोलनलाई सरकारीस्तरबाट नै साम्प्रदायिकतातिर धकेल्ने प्रयास भइरहेकोमा कडा आपत्ति प्रकट गरे ।
सरकार र प्रमुख दलहरुले सीमांकन बारे  स्पष्ट धारणा नल्याएसम्म नाकाबन्दी जारी रहने बताए । मधेस आन्दोलनलाई अझ सशक्त र उपलब्धीमुलक बनाउनको लागि मधेसमा क्रियाशिल अन्य राजनितीक दल एवं संगठनहरुहरुसँग मोर्चाले सहकार्य गरेर अगाडि बढने प्रष्ट्याए ।
आन्दोलनलाई भारतसँग जोड्नु दुखद भएको बताउदै दुखको बेलामा आफनो ईष्ट मित्रहरुलाई भन्नु स्वभाविकै भएको बताए । पत्रकार सम्मेलनमा तमलोपाका केन्द्रीय उपाध्यक्ष बृषेशचन्द्र लाल, महामन्त्री एवं पुर्व सभासद जितेन्द्र सोनल, संसदीय दलका उपनेता सभासद वृजेश गुप्ता, सभासदद्वव कमलेश्वर पुरी र रमेश कुर्मी, केन्द्रीय सदस्यहरु पुरुषोत्तम झा, जितेन्द्र सिंह, नवलकिसोर सिंह, जनार्दन यादव, श्याम गुप्तालगायतको सहभागिता रहेको थियो । सम्मेलनलाई मधेसी पत्रकार समाज पर्साका अध्यक्ष संतोष पटेलले सहजीकरण गरेका थिए ।
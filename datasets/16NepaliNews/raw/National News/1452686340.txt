
﻿गौतम श्रेष्ठ
२९ पुस, गौर । रौतहटमा विगत पाँच महिनादेखि बन्द रहेको सार्वजनिक यातायातका साधन विहीबारदेखि सञ्चालनमा आउने भएका छन् । आन्दोलनरत संयुक्त लोकतान्त्रिक मधेसी मोर्चाले सार्बजनिक सवारीका साधन सञ्चालन गर्न दिन सहमति जनाएको छ ।
पाँच महिनासम्म बन्द भएको यातायातका साधन विहीबार बिहानैदेखि सदरमुकाम गौरबाटै सुचारु हुने बस व्यवसायीहरुले जानकारी दिएका छन् । संयुक्त लोकतान्त्रिक मधेसी मोर्चाको बन्दका कारण सदरमुकाम गौरबाट गाडी नचले पनि पूर्वपश्चिम राजमार्गको चन्द्रनिगाहपुरबाट भने गाडीहरु सञ्चालनमा थिए ।
बस व्यवसायी संघ, उद्योग वाणिज्य संघ, व्यापारी तथा विद्यालय सञ्चालकहरुले लिखितरुपमै मधेसी मोर्चालाई यातायातका साधन सञ्चालनका लागि वातावरण बनाइदिन पत्राचार गरेका थिए । सोही पत्रका आधारमा झण्डै १५० दिनपछि सदरमुकाम गौरबाट सार्वजनिक यातायातका साधन सञ्चालनमा आउने भएका छन् ।
‘एक सातालाई खुकुलो’
‘यातायातको साधन नचल्दा मारमा परेका स्थानीयलाई केही दिनका लागि भए पनि राहत दिने उद्देश्यले एक साताका लागि बन्द खुकुलो बनाएका हौं,’ तमलोपाका रौतहट जिल्ला अध्यक्ष बाबुलाल साहले भने । आफूहरुले बन्द खुकुलो मात्रै पारेको तर आन्दोलनका कार्यक्रम भने जारी रहने अध्यक्ष साहले स्पष्ट पारे ।
यातायातका साधन नचल्दा सदरमुकाम गौरमा पाँच महिनादेखि डिजेल, पेट्रोल, खाना पकाउने ग्यास, औषधिका साथै खाद्यान्नको चरम अभाव भएको छ । मोर्चाको निर्णयले स्थानीयबासी, व्यापारी र यातायात व्यवसायीमा खुशी छाएको छ ।
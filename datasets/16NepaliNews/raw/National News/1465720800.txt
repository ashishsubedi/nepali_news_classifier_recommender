
﻿सागर पण्डित/नयाँ पत्रिकाकाटमाडौं, ३० जेठ ।
वनसम्बन्धी नीति, योजना तथा कार्यक्रम प्रभावकारी बनाउने उद्देश्यले तयार पारिएको वन क्षेत्र अनुगमन तथा मूल्यांकन रणनीति स्वीकृत भएको छ । वन तथा भूसंरक्षणमन्त्री अग्निप्रसाद सापकोटाले मन्त्रीस्तरीय निर्णय गर्दै सो रणनीति कार्यान्वयनमा ल्याएका हुन् ।
मन्त्रालयका योजना महाशाखा प्रमुख एवं प्रवक्ता प्रेमनारायण कँडेलले वन क्षेत्र सेवा प्रदायक प्रकृतिको हुने भएकाले अनुगमन तथा मूल्यांकनबाट सेवा प्रवाहलाई प्रभावकारी, उत्तरदायी र जवाफदेही बनाउन रणनीति कार्यान्वयनमा ल्याइएको जानकारी दिए ।
२७ बुँदे प्रतिबद्धतापत्र
सापकोटा वनमन्त्री भएलगत्तै उनले वन क्षेत्रको आमूल सुधार गर्ने लक्ष्यका साथ २७ बुँदे प्रतिबद्धतापत्र जारी गरेका थिए । सो प्रतिबद्धतापत्रको पहिलो बुँदामा रहेको वन क्षेत्रमा सुशासन कायम गर्ने प्रतिबद्धतालाई व्यवहारमा उतार्न रणनीति बनाइएको मन्त्रालयका प्रवक्ता कँडेलले बताए । यसअघि वन क्षेत्रमा प्रभावकारी अनुगमन र मूल्यांकन नहुँदा विकृति बढ्ेको उनको भनाइ छ ।
सरकारले आर्थिक वर्ष ०७३/७४ को लागि वन क्षेत्रको विकास र संरक्षण संवद्र्धनका लागि १३ अर्ब ७७ करोड २१ लाख ९६ हजार रुपैयाँ विनियोजन गरेको छ ।
मन्त्रालयका सहायक प्रवक्ता यज्ञनाथ दाहालले वन क्षेत्रमा विनियोजन गरिएको रकमलाई वन क्षेत्र विकास र संरक्षणमा लगाउन रणनीति महत्त्वपूर्ण हुने बताए । यसअघि वन क्षेत्रमा गम्भीरतापूर्वक अनुगमन र मूल्यांकन नहँुदा केन्द्रदेखि जिल्लासम्म गएको रकममा अनियमितता हुने गरेको थियो ।
पाँचवटै क्षेत्रमा वन निर्देशनालय
मन्त्रालयका अनुसार अहिले पनि वन क्षेत्रमा अनुगमन तथा मूल्यांकनका लागि केन्द्रदेखि क्षेत्रसम्मै विभिन्न संरचना छन् । मन्त्रालयमा सहसचिवको नेतृत्वमा अनुगमन तथा मूल्यांकन महाशाखा रहेको छ भने सबै पाँचवटा विभागमा अनुगमन शाखा पनि छन् । यसैगरी मन्त्रालय मातहत रहने गरी पाँचैवटा क्षेत्रमा क्षेत्रीय वन निर्देशनालयको व्यवस्था गरिएको छ । तर, हालसम्म यी सबै निकाय औपचारिकतामा मात्रै सीमित छन् । सोही कारण ती निकायलाई प्रभावकारी र सक्रिय बनाउन रणनीति बनाइएको हो ।
मन्त्रालयद्वारा स्वीकृत गरी लागू गरिएको वन क्षेत्रको अनुगमन तथा मूल्यांकन रणनीति २०७३ को मुख्य उद्देश्यका रूपमा वन क्षेत्रको अनुगमन तथा मूल्यांकनलाई सुदृढ, प्रणालीमुखी, नतिजामूलक सिकाइ व्यवस्थापनमा सक्षम र संस्थागत बनाई वन क्षेत्रको दिगो व्यवस्थापन र सुशासन अभिवृद्धि गर्नु रहेको छ । सो रणनीतिको प्रभावकारी कार्यान्वयनका लागि आवश्यक पर्ने कानुन, निर्देशिका, कार्यविधि तथा मार्गदर्शनको तर्जुमा, परिमार्जन तथा सुधार गरिने उल्लेख गरिएको छ । यसैगरी रणनीति कार्यान्वयनको लागि छुट्टै बजेट व्यवस्था गरिने जनाइएको छ ।
अनुगमन तथा मूल्यांकन महाशाखामा कँडेल
यसैबीच वन तथा भूसंरक्षण मन्त्रालयले केही महाशाखामा हेरफेर गरेको छ । मन्त्रालयको अनुगमन तथा मूल्यांकन महाशाखा प्रमुख प्रेमनारायण कँडेललाई योजना महाशाखाको प्रमुखमा पठाइएको छ । मन्त्रालयले सोमबारदेखि नै योजना महाशाखा प्रमुख कँडेललाई मन्त्रालयको प्रवक्ताको समेत जिम्मेवारी दिएको छ । मन्त्रालयको अनुगमन तथा मूल्यांकन महाशाखामा वन्यजन्तु विभागका शेरसिंह ठगुन्नालाई ल्याइएको छ । मन्त्रालयका योजना महाशाखा प्रमुख कृष्णप्रसाद आचार्यलाई केही दिनअघि मात्रै राष्ट्रिय निकुञ्ज तथा वन्यजन्तु विभागको महानिर्देशकमा सरुवा गरिएको थियो ।

﻿भारतीय दूतावास र पेन्सन क्याम्प मोर्चाको 
इटहरी : संयुक्त लोकतान्त्रिक मधेसी मोर्चाको भन्सार केन्द्रित आन्दोलनको डिजाइन बिराटनगरस्थित भारतीय दूतावासको सम्पर्क कार्यालय र धरानस्थित भारतीय पेन्सन क्याप्पमा हुने गरेको दाबी स्रोतले गरेको छ ।भारतीय गुप्तचर संस्था र का प्रतिनिधिहरुले विराटनगरस्थित भारतीय दूतावासको सम्पर्क कार्यालय र धरानस्थित भारतीय पेन्सन क्याम्पमा बसेर मधेसी मोर्चाको आन्दोलनलाई सहयोग गर्न योजना बनाउने गरेको दाबी स्रोतको छ ।

दुबै कार्यालयमा दैनिक मध्यराति भारतीय गाडीमा भारतीय जासुसी संस्था  रअ  का प्रतिनिधि र मधेसी मोर्चाका नेताहरुले आन्दोलनको योजना बनाउने गरेको बुझिएको छ ।दुबै कार्यालयमा मध्यराति भारतीय नम्बर प्लेटका गाडी भित्रने गरेका प्रत्यक्षदर्शी स्थानीयबासीहरुले बताउने गरेका छन् ।

 दुबै कार्यालयमा मध्यरातमा भारतीय गाडी छिर्ने गरेको जानकारी हामीलाई स्थानीयले दिने गरेका छन् , पूर्वाञ्चलका एक सुरक्षा अधिकृतले भने,  ती कार्यालयमा भारतीय जासुसी संस्थाका प्रतिनिधि र मधेसी नेताबीच गोप्य वार्ता र आन्दोलनको योजना बन्ने गरेको सूचना हामीसम्म आइपुगेको छ । 

मधेसी मोर्चाका नेताहरु उपेन्द्र यादव, राजेन्द्र महतो र महन्थ ठाकुरले विहारका मुख्यमन्त्री नितिश कुमार र विहारका पूर्व मुख्यमन्त्री लालु यादवलाई भेटेर फर्केपछि पूर्वी नेपालमा भारतीय जासुसी एजेन्टहरुको चलखेल बढेको हो ।मधेसी मोर्चाका नेताहरुले केही वर्ष अघिसम्म तराईमा हिंसात्मक आन्दोलन गरेका जनतान्त्रिक तराई मुक्ति मोर्चाका अध्यक्ष ज्वाला सिंहलाई पनि भेटेर आन्दोलन सफल बनाउन गुहार मागेका थिए ।

ज्वाला सिंहसँगको वार्तापछि तराई मधेसमा २ सय ५० जनाबढी भारतीय हतियाधारीहरु नेपाल छिरेका हुन् ।उनीहरु नेपाल छिरेको पुष्टि पूर्वाञ्चलस्थित सुरक्षानिकायका उच्च अधिकृतहरुले पनि गरेका छन् ।केही दिनअघि बिराटनगर नाकाबाट सञ्चारकर्मीका रुपमा छिर्न लागेका दर्जनौ भारतीयलाई सुरक्षा निकाय र स्थानीयले रोकेका थिए । रअ  का एजेन्टहरु सञ्चारकर्मीको परिचय बनाएर केही सातायता पूर्वका बिराटनगर, इटहरी, सिरहा, सप्तरी र बिराटनगरमा बढी सक्रिय रहेको स्रोतको दाबी छ ।

उनीहरुको सक्रियता नेपालमा बढेसँगै मधेसी दलले पनि पूर्वका सीमानाकामा आन्दोलन कडा बनाइरहेका छन् ।आन्दोलनका क्रममा भारतीय भूमिमा पुगेर नेपाली सुरक्षाकर्मीलाई ढुंगामुढा बर्साउँदा पनि भारतीय सुरक्षाकर्मीहरु रमिते बनेपछि मधेसको आन्दोलनमा भारको प्रत्यक्ष हात रहेको पुष्टि भएको हो ।

अर्कातिर भारतमा बस्दै आएका ज्वाला सिंहले मधेस आन्दोलन सफल बनाउन हतियारसहितको आन्दोलन थाल्ने बताएपछि मधेसी मोर्चाका नेताहरु थप हौसिएका स्रोतको भनाइ छ ।

यादव, महतो र ठाकुरले ज्वाला सिंहलाईसमेत भेटेर मधेस आन्दोलनलाई सहयोग गर्न माग गरेपछि ज्वाला सिंहले हतियारसहितका २ सय ५० कार्यकर्ता नेपाल पठाएको श्रोतले जानकारी दिएको छ ।

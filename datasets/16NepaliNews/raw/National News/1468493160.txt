
﻿निर्देशिकामा पुनर्विचार गर्न स्वास्थ्यलाई उद्योग मन्त्रालयको पत्र
भिषा काफ्ले/नयाँ पत्रिकाकाठमाडौं, ३० असार
सुर्ती उद्योगको प्रभावमा परी उद्योग मन्त्रालयले स्वास्थ्य मन्त्रालयलाई सुर्तीजन्य पदार्थको खोलमा अनिवार्य ९० प्रतिशत चेतावनीयुक्त चित्र छाप्नुपर्ने नियम पुनर्विचार गर्न पत्राचार गरेको छ ।
विश्व स्वास्थ्य संगठनको फ्रेमवर्क कन्भेन्सन अन टोबाको कन्ट्रोल (एसिटिसी) विपरीत उद्योग मन्त्रालयले सो पत्र पठाएको हो । सरकारले एफसिटिसीमा हस्ताक्षर गरी त्यसलाई लागू गर्ने प्रतिबद्धता जनाएको छ । सोही प्रतिबद्धताअनुसार हाल सुर्तीजन्य पदार्थ नियन्त्रण तथा नियमन ऐन र सो ऐनलाई कार्यान्वयन गर्न बनेको निर्देशिकाले त्यस्ता पदार्थ उत्पादनको खोलमा अनिवार्य ९० प्रतिशत चेतावनीयुक्त संदेश र चित्र छाप्नुपर्ने तोकेको छ । सरकारले हस्ताक्षर गरिसकेको अभिसन्धिअनुसारका बनाइएका नियमलाई सोभन्दा कमजोर हुने गरी परिर्वतन गर्न पाइँदैन ।
मन्त्रालयकै कर्मचारी प्रभावमा
उद्योग मन्त्रालय स्रोतका अनुसार सचिव सूर्य सिलवाल र केही कर्मचारीहरू नेपालका सुर्ती उद्योगको प्रभावमा पारी स्वास्थ्य मन्त्रालयलाई चिठी पठाइएको हो । उद्योगमन्त्री सोमप्रसाद पाण्डेलाई थाहा नै नदिई सचिवको निर्देशनमा औद्योगिक प्रवद्र्धन महाशाखाबाट पत्र पठाएको हो । सुर्तीजन्य पदार्थ नियन्त्रणका लागि अहिले भएको कानुन उत्कृष्ट रहेको भन्दै नेपालले एक लाख डलरको ब्लुम्बर्ड अन्तर्राष्ट्रिय अवार्डसमेत पाएको छ । तर, उद्योगीकोे प्रलोभनमा परेर कानुन नबुझी सिलवालले चिठी पठाउन लगाएको स्रोतको दाबी छ ।
सचिव प्रतिक्रिया दिन पन्छिए
कानुनविपरीत पत्र पठाइएकोबारे प्रतिक्रिया माग्दा उद्योग सचिव सिलवाल यस विषयमा आफूलाई जानकारी नभएको भन्दै पन्छिए । ‘मलाई यस विषयमा जानकारी छैन, विभागका महानिर्देशकसँग कुरा गर्नुहोस्,’ सचिव सिलवालले भने ।
गत १८ फागुनमा मन्त्री पाण्डेले उद्योगीहरूलाई बोलाएर तत्काल ९० प्रतिशत चित्र अंकित खोल भएको सुर्ती मात्र उत्पादन गर्न र बिक्री–वितरण गर्न निर्देशन दिएका थिए । सो छलफलमा उद्योगीहरूले सुर्तीजन्य पदार्थ नियन्त्रण तथा नियमन गर्न बनेको विद्यमान ऐन कार्यान्वयन गर्ने निर्देशिका कार्यान्वयन भए अन्तशुल्क ऐन, उपभोक्ता हित संरक्षण गर्न बनेको ऐन र ट्रेडमार्क ऐनलाई असर गर्ने भन्दै कार्यान्वयन गर्न नहुने तर्क राखेका थिए । साथै, उनीहरूले सुर्ती किसानहरूको अधिकार पनि हनन हुने तर्क गरेका थिए । उद्योग मन्त्रालयले पठाएको पत्रमा पनि सोही कुरा उल्लेख छ ।
एफसिटिसीमा हस्ताक्षर गरेको सरकारको कुनै पनि मन्त्रालय र निकायले बनिसकेको नियम पुनर्विचार गर भनी पठाउन नमिल्ने स्वास्थ्य मन्त्रालयका कानुन उपसचिव खिमानन्द भुसालले बताए । कानुनमा पनि सरकारको कुनै पनि तहको कर्मचारीले सुर्ती उद्योगीहरूलाई फाइदा या सहयोग पुग्ने गरी पत्र पठाउन नपाउने व्यवस्था रहेको उनले जानकारी दिए ।
मापदण्ड नपुगे स्टिकर नटाँस्नू : स्वास्थ्य मन्त्रालय
स्वास्थ्य मन्त्रालयले ९० प्रतिशत चित्र नछापिएका सुर्तीजन्य पदार्थलाई उद्योगबाट बाहिर निकाल्न नदिनु भन्दै अर्थ मन्त्रालयलाई पत्र पठाएको छ । गत वर्ष २ जेठबाट लागू हुनुपर्ने सो नियम एक वर्ष कटिसक्दा पनि लागू नभएपछि स्वास्थ्य मन्त्रालयले सोमबार अर्थ मन्त्रालयलाई यस्तो पत्र पठाएको हो । मापदण्ड नपुगेका सुर्तीजन्य पदार्थको खोलमा पनि आन्तरिक राजस्वले करको स्टिकर टाँसेर धमाधम बजारमा पठाएपछि पत्र पठाई त्यस्ता सामग्री बजारमा जान नदिन जानकारी गराइएको कानुन उपसचिव भुसालले बताए ।
‘पत्र पठाउनु घृणित काम’
सुर्तीविरुद्धको अभियान सञ्चालन गरिरहेको एक्सन नेपालका अध्यक्ष आनन्दबहादुर चन्दले सरकारका कुनै पनि कर्मचारीलाई एफसिटिसीविरुद्ध कार्य गर्ने अधिकार नभएको प्रतिक्रिया दिए । जनस्वास्थ्यसँग प्रत्यक्ष जोडिएको विषयमा सुर्ती उद्योगीसँग मिली घृणित काम गरिएको उनले बताए । ‘सुर्ती उद्योगसँग मिली जनताको स्वास्थ्यमा गम्भीर खेलबाड गरेर घृणित काम गरिएको छ,’ उनले नयाँ पत्रिकासँग भने, ‘यस्तो काम गर्नेलाई तत्काल कारबाही गरिनुपर्छ र ९० प्रतिशत चेतावनीयुक्त चित्र र सन्देशलाई तत्काल प्रभावकारी रूपमा कार्यन्वयनमा लैजानुपर्छ ।
मलाई थाहा छैन सोमप्रसाद पाण्डे, उद्योगमन्त्री
स्वास्थ्य मन्त्रालयलाई पठाएको पत्रबारे मलाई जानकारी छैन । म सुरुदेखि नै सुर्तीजन्य पदार्थलाई नियमन र नियन्त्रण ऐन कार्यान्वयन गर्नुपर्छ भन्ने पक्षमा छु । ९० प्रतिशत सन्देशचित्र कार्यान्वयन गर भनेर मैले पटक–पटक बोलाएर निर्देशन पनि दिएको हुँ । कसले बदमासी ग¥यो म बुझ्छु । जसले बदमासी गरेको भए पनि त्यो कारबाहीको भागीदार हुन्छ । म हिजो पनि सुर्तीविरुद्धको अभियानमा थिएँ, अहिले पनि छु र भोलि पनि रहन्छु ।
जानकारी मात्र गराएका हौँ महेश्वर न्यौपाने, महानिर्देशक, उद्योग विभाग
चिठी मन्त्रालयबाट गएको हो । कुन प्रकारको गयो भन्ने हामीलाई थाहा छैन । उद्योगीहरूसँग हामीले छलफल गरेका थियौँ । उद्योगीहरूले सो छलफलमा उठाउनुभएका कुरा जानकारीका लागि मन्त्रालयमा पठाएका हौँ । सुर्तीजन्य पदार्थ नियन्त्रण निर्देशिका हाम्रो मन्त्रालय र अन्य मन्त्रालयसँग सम्बन्धित ऐनसँग बाझियो भन्ने सुझाब आएपछि सोहीअनुसार पत्र पठाएका हौँ । सरकारले बनाएको नियम परिवर्तन गर्नुपर्छ भनेको होइन, सुझाब दिएको मात्र हो ।

﻿
सुभाषप्रसाद साह
१५ पुस, कलैया । मधेसी मोर्चा, गठबन्धन लगायतका आन्दोलनकारी दलहरुले बुधबार बारा सदरमुकाम कलैयामा लाठी जुलुश प्रदर्शन गरेका छन् ।
हातहातमा लाठीसहित प्रदर्शनमा उत्रिएका आन्दोलनकारीहरुले कांग्रेस कार्यालयमा तोडफो गरेका छन् भने वीपीको शालिक ढालेका छन् ।
आन्दोलनकारीहरुले निषेधाज्ञा तोडदै प्रदर्शन गरेका हुन् । आन्दोलनकारीले कलैया-६ मोतिबाग, पानीट्याकीस्थित नेपाली कांग्रेस पार्टीको जिल्ला कार्यालयमा तोडफोड गरेका छन् ।
कांग्रेस पार्टी कार्यालय परिसरभित्र रहेको जननायक वीपी कोइरालाको शालिक ढालेका छन् । उनीहरुले वीपीको शालिक तोडफोड गर्दै शालिकको टाउको लिएर कलैयाभर प्रदर्शन गरेका छन् ।
कांग्रेस पार्टी कार्यालयमा सुरक्षार्थ खटेका प्रहरी आन्दोलनकारीको ठूलो भिड देखेपछि पछि हटेको थियो । आन्दोलनकारीले पेट्रोल बम प्रहार गर्दै पार्टी कार्यालयमा आगजनीको प्रयास गरेका थिए ।
प्रदर्शनकारीले कलैया-५ पन्नाबागस्थित नेकपा एमालेको जिल्ला पार्टी कार्यालयमा तोडफोड गर्न पुगेको थिए । तर, ठूलो संख्यामा सुरक्षाकर्मीको उपस्थिति रहेकाले आन्दोलनकारीहरु नाराबाजी गरे ।
आन्दोलनकारीलाई तितरबितर पार्नका लागि प्रहरीले दर्जनौं राउण्ड आश्रुग्यास हान्नुका साथै हवाइ फायर गरेको छ । पार्टी कार्यालय अगाडी आन्दोलनकारी र प्रहरी बीच दोहोरो झडप भएको छथियो ।
कलैयास्थित श्री ३ चन्द्र उच्च माविबाट निष्केको लाठी सहितको जुलुस नगरको बिभिन्न भाग परिक्रमा गर्दै भरत चौकमा आमसभामा परिणत भएको छ । प्रदर्शनकारीले प्रमुख तीन दल कांग्रेस, एमाले, एमाओवादी र तीनका नेताहरुविरुद्ध समेत चर्का नाराबाजी गरेका थिए ।
मधेस आन्दोलनको सम्बोधन नभएसम्म आन्दोलन नरोकिने जुलुसमा सहभागी मधेसी मोर्चाका नेता एवं संघीय समाजबादी फोरम नेपालका महासचिव रामसहाय यादवले बताए ।
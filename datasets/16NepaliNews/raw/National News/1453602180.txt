
﻿ गणेश लम्साल/नयाँ पत्रिकाविराटनगर, १० माघ
संयुक्त संवाद तथा वातावरण सहज समितिले पहल थालेपछि रंगेली सामान्य अवस्थामा फर्कन थालेको छ । शनिबारबाट स्थानीय घरबाहिर निस्कन थालेका छन् ।
प्रहरी र संयुक्त मधेसी मोर्चाका कार्यकर्ताबीच झडप हुँदा बिहीबार प्रहरीको गोली लागेर तीनजनाको ज्यान गएपछि रंगेली आतंकित थियो । थप आठजना घाइते भएका थिए । त्यसयता स्थानीय घरबाहिर निस्किएका थिएनन् ।
घटनापछि कैयौँ युवा घर छाडेर पलायन भएका थिए । स्थानीयवासीबीच उत्पन्न त्रास अन्त गर्न र आपसी सद्भाव बिथोलिन नदिन मोरङ क्षेत्र नम्बर ४ का सांसद शिवकुमार मण्डलको नेतृत्वमा संवाद समिति गठन गरिएको थियो । समितिमा विभिन्न राजनीतिक दलका प्रतिनिधि, उद्योगी, व्यापारी, पत्रकार, मानवअधिकारकर्मी सदस्य छन् ।
राजेन्द्र महतो रंगेलीमा
सद्भावना अध्यक्ष राजेन्द्र महतो शनिबार धरान हुँदै रंगेली पुगेका छन् । रंगेली घटनामा घाइते भएका कार्यकर्ता र मृतक परिवारलाई भेट्न उनी त्यहाँ पुगेका हुन् ।
महतोले शनिबार साँझ रंगेली घटनामा मृत्यु भएका बरडंगा–२ का महादेव ऋषिदेवको घरमा पुगेर परिवारलाई सान्त्वना दिएका छन् । रंगेली घटनामा मृत्यु हुनेमध्ये ऋषिदेव मात्र मोर्चा कार्यकर्ता हुन् ।बस्नेतविरुद्ध मुद्दा चलाउन मोर्चाको माग
रंगेलीमा भएको हिंस्रक घटनामा प्रशासन र युवा संघ सचिव पर्शुराम बस्नेत मुख्य जिम्मेवार रहेको भन्दै मधेसी मोर्चाले बस्नेतविरुद्ध ज्यान मार्ने उद्योगको मुद्दा दर्ता गर्न माग गरेको छ । मोर्चाले मोरङका प्रजिअ र प्रहरी प्रमुखलाई पनि कारबाही गर्न माग गरेको छ ।
मोर्चाले शनिबार विराटनगरमा पत्रकार सम्मेलन गर्दै प्रशासनले संरक्षण गरेर कार्यक्रम गराएको आरोप लगाएको छ । त्यस्तै, पर्शुराम बस्नेत नेतृत्वको समूहले सद्भावना केन्द्रीय सदस्य दिलीप धाडेवामाथि सांघातिक आक्रमण गरेको दाबी गरेको छ ।दुई कार्यकर्ता घाइते : एमाले
तर, एमाले मोरङ र युवा संघले भने नेता चढेको गाडीमा मोर्चा कार्यकर्ताले एक्कासि आक्रमण गरेपछि बचाउ गर्दा उल्टै आफ्ना कार्यकर्ता मनोजसिंह राई र सुभाष ढकाल गम्भीर घाइते भएको बताएको छ ।
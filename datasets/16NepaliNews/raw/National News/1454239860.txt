
﻿एस.पी.गौरब
सोलुखुम्बु । सोलुखुम्बुमा ९ दिनदेखि नेपाल टेलिकमको सेवा अवरुद्ध हुदा सेवाग्राही प्रभावित भएका छन् ।
विद्युत नहु्ँदा सोलारबाट सञ्चालन भईरहेका जिल्लाका ३ स्थानका कार्यालय र एउटा एक्चेन्ज कार्यालयबाट सेवा दिएको भए पनि पछिल्लो समयमा जाडो बढ्नुका साथै मौसममा खराबी आए पछि टेलिकमको सेवा प्रभावित भएको हो ।
सोलुखुम्बुको  नाम्चे, सल्लेरी, लुक्लामा रहेको कार्यालय र सोताङमा रहेको एक्चेन्ज कार्यलयले सेवा दिईरहेको भएपनि ९ दिनदेखि  घाम नलागेका कारण सेवा प्रभावित भएको हो ।
सोलुखुम्बुको जुबुमा रहेको रिपिटर टावरमा घाम नलागेसम्म समस्या सामाधान नहुने नेपाल टेलिकम साखा कार्यालय सल्लेरीका निमित्त कार्यालय प्रमुख रमेश कुमार साहले जानकारी दिए ।
घाम नलागेको समयमा डिजेलबाट जेनेरेटर चलाएर सेवा दिने गरिएको भएपनि नाकाबन्दी पछिको इन्धन अभावका कारण समस्या बढेको छ । यद्यपी कार्यलय सेवा अवरुद्ध नगर्न दिउँसोको समयमा जेनेरेटरको प्रयोग गरेर सेवा दिइरहेको भएपनि बिहान र बेलुकीको समयमा सेवा अवरुद्ध भएको छ ।
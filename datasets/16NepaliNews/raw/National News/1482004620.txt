
﻿
२ पुस, तेह्रथुम । उपप्रधान एवं गृहमन्त्री विमलेन्द्र निधिले शुक्रबार आगलागी भएको तेह्रथुमको संक्रान्ति बजारको निरीक्षण गरेका छन् ।
शनिबार तेह्रथुमका सांसदहरुसहित घटनास्थल पुगेका गृहमन्त्री निधिले घटनाप्रति गहिरो दुःख व्यक्त गर्दै पीडितको साथमा सरकार रहेको भन्दै निराश नहुन आग्रह गरे । उनले पुनर्निर्माणको काममा सरकारका तर्फबाट सहयोग गर्ने आश्वासन समेत दिएका छन् ।
गृहमन्त्री निधिले पीडितलाई सरकारका तर्फबाट उपलब्ध गराइएको राहत सामग्री समेत बितरण गरेका छन् ।
पीडितहरुले पुनर्निर्माणका लागि सहुलियत दरमा ऋण उपलब्ध गराउन सरकारको ध्यानाकर्षण गराएका थिए । शुक्रबार भएको आगलागीमा परी २५ घर जलेर नष्ट भएको थियो, जसका कारण त्यहाँ बसेका अन्य ३५ परिबार समेत ७० घरपरिवार बिस्थापित भएका छन् ।
बिस्थापित सबै परिबारलाई तत्काल १० हजार उपलब्ध गराउने निर्णय भएको छ । यसैगरी तत्काल राहतका लागि आजै हेलिकप्टरबाट टेण्ट, लत्ताकपडा, अक्वा सेट उपलब्ध गराइएको छ भने जिल्ला दैविप्रको उद्धार समितिका तर्फबाट खाद्यान्न, भाँडाकुँडा लगायतका सामग्री उपलब्ध गराइएको छ ।
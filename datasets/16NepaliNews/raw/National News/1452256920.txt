
﻿
कपिल ज्ञवाली
२४ पुस, बुटवल । नेपाली कांग्रेसका नेता पूर्णबहादुर खड्काले अहिलेको सरकारको नेतत्व केपी ओलीले गरेपनि चाबी भने कांग्रेससँग रहेको बताएका छन् ।
कांग्रेसलाई संविधानसभाको निर्वाचनमा जनताले २ सयय ७ सिट दिएको भन्दै उनले अर्काे संसदको निर्वाचनसम्मलाई सरकार जो सुकैको भएपनि चाबी कांग्रेसको हातमा रहने बताए ।
नेपाल प्रेस युनियन रुपन्देहीले शुक्रबार बुटवलमा आयोजना गरेको पत्रकार भेटघाटमा कांग्रेस नेता खड्काले कांग्रेससँग भएको अमुल्य चाबीको सदुपयोग गर्ने बताए ।
अहिलेको सरकारले संविधानको कमा र फुलिस्टप पनि परिर्वतन गर्न नसक्ने भन्दै कांग्रेसले जिम्मेवारीपूर्वक सशक् रुपमा प्रमुख प्रतिपक्षीको भूमिका निर्बाह गर्ने बताए । कांग्रेसको तागतले मात्र मुलुकको निकास सम्भब भएको तर्क गर्दै उनले संविधान संशोधन हुनेबित्तिकै वर्तमान असहज स्थिति फेरिने बताए ।
आफू अब कहिले पनि मन्त्री नबन्ने उनले दोहोर्‍याए । उनले भने-ँअब अरुलाई पालो पनि दिनुपर्‍यो । मैले ७-८ पटक मन्त्री भएर जिम्मेबारी लिइसकेको छु ।’
ओली सरकारले घोर अनैतिक काम गर्‍यो
नेता खड्काले ओली सरकारले घोर अनैतिक काम गरेको भन्दै कडा टीप्पणी गरेका छन् ।  नेपालको संविधान २०७२ को भाबना र मर्म माथि खिल्ली उडाउँदै २५ भन्दा माथि मन्त्रीसंख्या पुर्‍याउने काम अनैतिक भएको उनको भनाइ छ ।
उनले भने, आफै बनाएको संविधानको खिल्ली उडाउने, संविधानलाई खिज्याउने, जिस्काउने काम ओलीले गरे, मन्त्रालय फुटाउँदै मन्त्री, राज्य मन्त्री, सहायक मन्त्री किन बनाउने ?’
कांग्रेस नेता खड्काले मन्त्रिपरिषदको संख्या २५ भन्दा तल झार्न सुझाब समेत दिएका छन् । उनले भने-संविधानको खिल्ली नउडाऔं, २५ भन्दा तल मन्त्री संख्या झारेमा सबैले ओलीलाई धन्यबाद दिने छन् ।’
आफैँ संविधान मिच्दै हिड्ने अनि संविधानको प्रचारका लागि सरकारले जनताको संविधान जनताको माझमा भनेर राष्ट्रिय अभियान चलाउनु हास्यास्पद भएको उनको भनाइ छ ।

﻿१५ कात्तिक, काठमाडौं । प्रमुख प्रतिपक्षी दल नेकपा एमालेका अध्यक्ष केपी शर्मा ओली नेपालको राजनीतिलाई प्रतिगमनतर्फ फर्काउने खेल भइरहेको बताएका छन् ।
केही समय अघि पूर्व राजा ज्ञानेन्द्र शाहको उपस्थितिमा वनकालीमा भएको विश्व हिन्दु महासंघको कार्यक्रमप्रति लक्षित गर्दै अध्यक्ष ओलीले जनताले फालेका ‘आउट डेटेड’ राजतन्त्रलाई फर्काउने प्रयासमा सांस्कृतिक हमला भएको बताए ।
रिपोर्टर्स क्लब नेपालको देउसी-भैलो टोलीसँग कुरा गर्दै ओलीले भने, ‘विचरा जोगीहरु कुन जमानामा रहेछन्, ८ वर्ष अगाडि राजतन्त्र फालियो, यतिवेला राजा छँदैछन् भनेर महाराजाधिराज भन्छन् ।’
ओलीले अघि भने, ‘महाराजाधिराज, फेरि राजतन्त्र फर्किनुपर्‍यो, फेरि आशनमा फर्किनुपर्‍यो हामी साथमा छौं भनेर उल्क्याउने काम गरिरहेका छन् । जनताले फ्याँके, भारतबाट जोगीहरु आएर राजतन्त्र राख्ने….?’
पूर्वराजा ज्ञानेन्द्रप्रति आक्रमक रुपमा प्रस्तुत भएका एमाले अध्यक्ष ओलीले भने,’अरु हिसाबले पार लागेन । अब जोगीका रुपमा गेरु बस्त्र, खरानी धसेको, लामो दाह्री पालेको जटाधा का आवरणमा नेपालको राजनीतिलाई प्रतिगमनतर्फ फर्काउने प्रयास भइरहेको छ ।’
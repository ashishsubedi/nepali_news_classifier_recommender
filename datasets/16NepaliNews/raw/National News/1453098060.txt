
﻿नविन अर्याल
४ माघ, काठमाडौं । सरकारले हेलिप्टरको अधिकतम भाडादर निर्धारण गर्ने भएको छ । यसका लागि संस्कृति, पर्यटन तथा नागरिक उड्डयन मन्त्रालयले गृहकार्य गरिरहेको छ ।
एक महिनाभित्र हेलिकप्टरको अधिकतम भाडादर तोक्ने पर्यटन सचिव दिनेश कुमार थपलियाले अनलाइनखबरलाई बताए । ‘कार्यदल बनाएर हेलिकप्टर अपरेटर लगायतसँग छलफल भइरहेको छ, एक महिनाभित्र कार्यदलले प्रतिवेदन बुझाउने भनेको छ’ उनले भने- ‘प्रतिवेदन आउनासाथ अधिकतम भाडा तोक्छौं ।’

हेलिकप्टर सेवामा निजी क्षेत्रको एकाधिकार रहेको छ । यही कारण हेलिप्टर अपरेटरले मनोमानी ढंगले भाडा लिएर सेवा प्रदान गरिरहेको आरोप छ । सचिव थपलियाका अनुसार हेलिकप्टर सेवा निकै महंगो हुँदा हुनेखाने व्यक्तिमात्र लाभान्वित भइरहेका छन् ।
‘हाम्रोजस्तो भुपरिवेष्ठित मुलुकमा हेलिकप्टर नै सबैभन्दा उत्तम यातायात साधन हो, दुर्गममा रहेको विरामीलाई तत्काल अस्पताल पुर्‍याउन पनि हेलिकप्टर नै चहिन्छ’ सचिव थपलियाले भने- ‘तर, दुर्गम क्षेत्रका विरामी र गरिव परिवारले हेलिकप्टर प्रयोग गर्न सकिरहेका छैनन्, उनीहरुको अवस्था कहालीलाग्दो छ ।’
हेलिकप्टर चार्टड गरेर प्रयोग गर्नुपर्ने हुन्छ । हेलिकप्टर चार्टड गर्दा यो गन्तव्यमा यति घण्टाको यति भाडा लिनुपर्ने भनेर तोकिदिने सचिव थपलियाले बताए । अधिकतम भाडादर तोक्न खोज्दा हेलिकप्टर अपरेटरले असहयोग गर्न खोजिरहेको बताउँदै उनले जसरी पनि काम फत्ते गर्ने दाबी गरे ।
‘हेलिकप्टरको भाडादर निर्धारण गर्न खोज्दा आफै थाक्नुपर्ला जस्तो देखिएको छ’ सचिव थपलियाले भने- ‘तर, म थाक्दिन, भाडा तोकेरै छाड्छु ।’
अहिले हेलिकप्टर सेवा प्रदायक कम्पनीहरुले पर्यटकका लागि प्रतिघण्टा दुई हजारदेखि २५ सय डलरसम्म लिँदै आइरहेका छन् । नेपालीका लागि हजार देखि १५ सय डलरसम्म लिने गरेको फिष्टेल एयरका सञ्चालक सुमन पाण्डेले बताए ।
स्पेशल मिसन, भिआइपी मिसन, फिल्म सुटिङ, हाई अल्टिच्युटमा उडान गर्नका लागि भने सहमतिमा भाडा निर्धारण गर्दै आएको पाण्डेको भनाई छ । पाण्डेका अनुसार हेलिकम्पटरको अधिकतम भाडादर निर्धारण गर्न लागेको सरकारलई अपरेटरहरुले यही भाडादार सिफारिस गरेका छन् ।
‘पर्यटन मन्त्रालयले सुझाव मागेको थियो, हामीले यही लेखेर दिएका छौं’ पाण्डेले भने- ‘मन्त्रालयले उपयुक्त भाडादर तोक्यो भने उडाउन सकिन्छ, नत्रभने उसले भाडा तोक्दैमा हामीले सेवा दिन सकिदैन ।’
विरामी र दुर्गम क्षेत्रका मानिसलाई सहुलियत भाडादरमा सेवा दिँदै आएको पाण्डेले दाबी गरे । ‘सिजनमा हामीले पर्यटकलाई छाडेर नेपालीलाई बोक्न सक्दैनौं, खाली भएको समयमा अनुदान दिएर नेपाली बोकिरहेका छौं’ उनले भने- ‘बाहिर हल्ला चलेजस्तो जति पनि भाडा लिएर सेवा प्रदान गरेका छैनौं, मानविय रेटमा सेवा दिइरहेका छौं ।’
नेवानिलाई ४/५ हेलिकप्टर
सरकारले हेलिकप्टरमा निजी क्षेत्रको एकाधिकार तोड्नका लागि नेपाल वायुसेवा निगममार्फत हेलिकप्टर किनेर सेवा प्रदान गर्ने भएको छ । भूकम्पपछिको पुनर्निर्माण सबै दुर्गम क्षेत्रमा भएको बताउँदै पुनर्निर्माणलाई लक्षित गर्दै हेलिकप्टर किन्नुपर्ने सचिव थपलियाले बताए ।

‘पुनर्निर्माणको अनुगमनमा जाने वरिष्ठ मानिसहरु, डोनरहरु, त्यहाँसम्म समान पुर्‍याउनका लागि निगमले हेलिकप्टर किन्नुपर्छ’ सचिव थपलियाले भने- ‘निगमले हेलिकप्टर किन्यो भने २/३ वर्षमा लगानी उठाइसक्छ ।’
सरकारले करिव ४/५ वटा हेलिकप्टर किन्ने तयारी गरिरहेको छ । विराटनगर, काठमाडौं, पोखरा-भैरहवा, नेपालगञ्ज, सुर्खेत र धनगढीलाई केन्द्र बनाएर दुर्गम क्षेत्रमा हेलिकप्टर सेवा प्रदान गरिने सचिव थपलियाको भनाई छ ।
करिव १८/२० जना बोक्न सक्ने हेलिकप्टर किन्न सकेमा लक्षित वर्गले प्रयोग गर्न पाउने सरकारको ठम्याई छ । एयरपोर्ट नभएका हिमाली जिल्लालाई हेलिकप्टरले हवाई सञ्जालमा जोड्न सक्ने थपलिया बताउँछन् ।
हेलिकम्पटर सञ्चालनका लागि सबैभन्दा पहिला सम्भाव्यता अध्ययन गरेरमात्र अगाडि बढ्ने सचिव थपलियाले स्पष्ट पारे । ‘अहिलेको जमनामा जमनामा निश्चित शुल्क तिरेर सबै नागरिकले सेवा लिन पाउनुपर्छ’ उनले भने- ‘शुल्क तिरेर सेवा प्रयोग गर्न पाउनुपर्ने नागरिकको अधिकारलाई स्थापित गर्न र पुनर्निर्माणको सन्दर्भलाई जोडेर हेलिकप्टर किन्नुपर्छ ।’
विपतको बेलामा पोखराबाट हेलिकप्टरबाट रेस्क्यू गर्दा तितो अनुभव बोक्नुपरेका कारण सरकारले हेलिकप्टर उडाउनुपर्ने आवश्यकता देखिएको थपलियाले बताए । ‘हेलिकप्टर कति धेरै महंगो पर्दो रहेछ ? कति धेरै अप्ठ्यारो हुँदो रहेछ ? सबै महशुस गरेँ’ उनले भने- ‘महंगै भएपनि हेलिकप्टर देखेपछि मर्न लागेको मान्छे बिउँजिन खोज्दो रहेछ, त्यस्तो फिल हुँदो रहेछ ।’
ग्रेट हिमायलयन ट्रेलमा हेलिप्याड
पर्यटनको दीगो विकासका लागि विभिन्न ठाउँमा हेलिप्याड बनाउन लागेको सचिव थपलियाले जानकारी दिए । विराटनगर, पोखरा, नेपालगञ्ज, सुर्खेत, धनगढीबाट करिव ३/४ घण्टाको दुरीमा हेलिप्याड बनाउन पर्यटक र पर्यटनविदबाट सुझाव आएको उनको भनाई छ ।
खासगरी ग्रेट हिमालयन ट्रेलका विभिन्न खण्डमा हेलिप्याड निर्माण गर्नुपर्ने थपलियाको भनाई छ । यसो हुन सकेमा विपत आइपरेमा पनि तत्कालै उद्दार गर्न सकिने उनले बताए । ‘नेपालको हिमाली पर्यटन साहसिक हो, यहाँ रिस्क हाई नै भइहाल्छ’ उनले भने- ‘हाई रिस्क भएपनि विपत आइलाग्दा तत्कालै उद्दार हुन्छ है भनेर सुरक्षा अनुभूति दिलाउन पनि हेलिकप्टर सेवा चुस्त बनाउनुपर्छ ।’
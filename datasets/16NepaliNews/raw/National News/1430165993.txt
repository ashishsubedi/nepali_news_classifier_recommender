
﻿प्रेस विज्ञप्ती
२०७२ वैैशाख १४ गते एकीकृत ने.क.पा.(माओवादी)का अध्यक्ष क. प्रचण्डको अध्यक्षतामा बसेको केन्द्रीय कार्यालयका पदाधिकारीहरुको वैठकले गरेका निर्णयहरु सार्वजनिक गरिएको छ ।
१. २०७२ वैशाख १२ र १३ गते आएको ठूलो भूकम्प र त्यसका पराकम्पनले पारेको विपद अझै पनि यकिन हुन सकेको छैन यो प्राकृतिक विपत्तिमा निधन भएका नागरिक प्रति हार्दिक श्रद्धाञ्जली र परिवारजन प्रति गहिरो संवेदना व्यक्त गर्दछौं । यसक्रममा घाइते भै उपचारमा रहनु भएकाहरुको शीघ्र स्वास्थ्य लाभको कामना गर्दछौं ।

२. यो महाविपत्तिले श्रृजना गरेका मानवीय, भौतिक र मानसिक यन्त्रणाको आपतकालिन व्यवस्थापन गर्न राज्यले सकेको छैन तर यतिवेला राज्यको आलोचना भन्दा पनि यो महाविपत्तिले श्रृजना गरेका चुनौतीलाई एकजुट भएर सामुहिक ढंगले सम्बोधन गर्नुपर्छ । हामी सरकार र अन्य पक्षसँग मिलेर यस घडीमा वर्तमान त्रासदीलाई सामना गर्न तत्पर छौं । यसका लागि पार्टीका अध्यक्ष क. प्रचण्डको नेतृत्वमा  केन्द्रीय उद्दार तथा राहत सहयोग समिति  गठन गरिएको छ ।

३. सबैलाई स्तब्ध पार्ने गरी आएको विपद्ले पैदा गरेका अकल्पनीय दुःखलाई न्युनीकरण गर्ने क्रममा खानेपानी, त्रिपाल, औषधी, खाद्य सामाग्री र स्वास्थ्य उपचार तत्काल उपलब्ध गराउन हाम्रो पार्टी सरकारसँग आग्रह गर्दछ । यस्तो बेला सरकार, राजनीतिक दल र सामाजिक संगठनहरु स्थानीय समुदायसँग मिलेर नै यी चुनौतीको व्यवस्थापन गर्नुपर्छ भन्नेमा हामी जोड दिन चाहान्छौं ।

४. यो महाविपत्तिलाई सामना गर्न हामी देश भित्रका सबै पक्षका अतिरिक्त आवश्यक सहयोगका लागि अन्तराष्ट्रिय समुदायलाई हार्दिक अपील गर्दछौं ।

५. राष्ट्रका सामु आएको यो विकराल प्राकृतिक विपद्लाई सामना गर्ने क्रममा यथाशीघ्र व्यवस्थापिका संसदको बैठक आयोजना गरी सभासदहरुलाई प्रभावित क्षेत्रमा पठाउन र उद्दार र राहतलाई प्रभावकारी बनाउन सर्वदलीय अनुगमन समिति बनाउन आग्रह गर्दछौं ।

६. यो अकल्पनीय विपत्तिमा जनताको दुःखमा एकाकार हुँदै उद्दार र राहतका काममा स्वयम् सेवकीय एवम् अभियानात्मक ढंगले जुट्न पार्टी तथा जवस/मोर्चाका नेता, कार्यकर्ता र सदस्यहरुलाई निर्देशित गर्दछौं । तत्काल उद्दारमा देखिएका व्यवहारिक समस्याहरु हल गर्न युवा, विद्यार्थी र स्वास्थ्यकर्मीहरुलाई रक्तदान लगायतका काममा अग्रसर हुन निर्देशित गरिन्छ ।

७. यो दु्ःखको घडीमा आहत जनतालाई राहत पुर्याउने चाहने हाम्रा सदस्य समर्थक र हितैषीहरुको सहयोगका लागि बैंक खाता खोलिएको समेत जानकारी गराउँदछौं ।
२०७२ बैशाख १४
& & & & & & & & & & 
(क. प्रचण्ड)
अध्यक्ष
एकीकृत ने.क.पा. (माओवादी)

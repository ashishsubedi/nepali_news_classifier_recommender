
﻿राजविराज, २८ माघ । विगत ६ महिनादेखि संघर्ष संयुक्त लोकतान्त्रिक मधेसी मोर्चामा तीन ओटा मधेशवादी थप बीच मोर्चाबन्दी भएको छ ।
काठमाडौंस्थित बिजुलीबजारमा तराई मधेश लोकतान्त्रिक पार्टीको कार्यालयमा बिहीबार बसेको बैठकले शरदसिंह भण्डारी नेतृत्वको राष्ट्रिय मधेस समाजवादी पार्टी, अनिल झा नेतृत्वको नेपाल सद्भावना पार्टी र राजकिशोर यादव नेतृत्वको मधेशी जनअधिकार फोरम गणतान्त्रिक मोर्चामा आवद्ध हुने सहमति भएको हो । मोर्चामा आवद्ध दलहरुको संख्या अब ७ पुगेको छ ।
तीन दल र जयप्रकाश गुप्ता नेतृत्वको तराई मधेस राष्ट्रिय अभियानसमेत सम्मिलित भएर संघीय समावेशी मधेसी गठबन्धनले आन्दोलन गर्दै आएका थिए । संसदमा नरहेको र पार्टीको स्वरुप पनि नलिइसकेको भन्दै मोर्चाले तमरा अभियानलाई अहिले स्वीकार नगरेको मोर्चाका एक नेताले जानकारी दिए ।
मोर्चाका नेताहरु तमलोपा नेता हृदयश त्रिपाठी, सदभावनाका लक्ष्मण लाल कर्ण र तमसपाका रामनरेश राय गठबन्धनमा आवद्ध नेताहरु अनिल झा, राजकिशोर यादव र रामसपाका नेता केशव झा बीच भएको बैठकमा मोर्चालाई नै विस्तार गर्ने निर्णय भएको छ । उक्त बैठकमा तमालोपा नेताहरु वृषेशचन्द्र लाल, सवेन्द्रनाथ शुक्ल, जितेन्द्र सोनल समेतका सहभागी थिए । मोर्चा आवद्ध पार्टीका अध्यक्षहरु बाहिर रहेकोले उनीहरु काठमाण्डौं पुगेपछि शुक्रवार औपचारिक रुपमा घोषणा गरिने जनाईएको छ ।
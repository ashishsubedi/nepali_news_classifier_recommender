
﻿राजविराज, २० माघ । विभिन्न अपराधिक क्रियाकलापमा संलग्न रहेको भन्दै सप्तरीको फर्सैठ–३ का सुरेन्द्र कुमार यादवलाई प्रहरीले पक्राउ गरेको छ ।
गोप्य सूचनाका आधारमा सप्तरी प्रहरीले ३० वर्षिय यादवलाई फर्सेठ–३ बाटै पक्राउ गरेको हो । राजविराज नगरपालिका वडा नम्वर– ५ का महेशनाथ शर्मा लुइटेललाई भारतीय मोवाइल नम्वरबाट फोन गरी ‘म मधेश महिया पार्टीको भगत सिंह बोलेको, हाम्रो पार्टीलाई ५० लाख चन्दा दिनु पर्छ, नदिएमा तेरो घरमा बम विष्फोट गराई ज्यानै मारिदिन्छु’ भनि पटक पटक धम्की दिई पुस १९ गते राति ९ः३० बजे फोन गरेर बम विष्फोट गराएको जिल्ला प्रहरी कार्यालय सप्तरीले जनाएको छ ।
कञ्चनरुप नगरपालिका– १ का उपेन्द्र प्रसाद साहलाई भारतीय मोवाइल नम्वरबाट फोन गरी ‘मधेश महिया पार्टीको भगत सिंह बोलेको हाम्रो पार्टीलाई १० लाख २४ घण्टा भित्र दिनुपर्छ’ नदिएमा तेरो घरमा बम विष्फोट गराई ज्यानै मारिदिन्छु भनी पटक–पटक धम्की दिई  माघ २ गते साँझ पौने आठ बजेको समयमा फोन गरी निजको घरमा बम विष्फोट गराएको प्रहरीले जनाएको छ । पक्राउ परेका यादवलाई नियन्त्रणमा राखी आवश्यक अनुसन्धान कार्य अगाडि बढाएको जिल्ला प्रहरी कार्यालय सप्तरीले जनाएको छ ।
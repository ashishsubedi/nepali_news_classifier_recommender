
﻿राजविराज, १९ पुस । सप्तरीको बोरिया गाविसमा मंगलबार बिहान आगलागी भएको छ । आगलागीबाट चार घर जल्दा अन्दाजी पाँच लाख पचास हजार बराबरको क्षति भएको छ ।
बोरिया गाविसको वडा नम्वर–२ का सुर्यनारायण मण्डलको गोठमा बालेको घुरबाट बिहान ३ बजे अचानक आगलागी भएको हो । आगलागीबाट मण्डलको चार वटा फुसको घर, घरभित्र भएको लत्ताकपडा, भाडावर्तन र तीन वटा साइकल जलेर नष्ट भएको छ । आगोमा परी गोठमा रहेको ८ वटा बाख्रा समेत मरेको पूर्व क्षेत्रीय प्रहरी कार्यालय विराटनगरले जनाएको छ । उक्त आगलागी स्थानीय प्रहरी र गाउँलेको प्रयासमा बिहान चार बजेको समयमा नियन्त्रणमा लिईएको थियो ।
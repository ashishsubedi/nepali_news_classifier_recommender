
﻿
४ पुस, काठमाडौं । विश्व बैंकले नेपालको सडक पूर्वाधार विकासमा ५ अर्व ९४ करोड सहायता उपलब्ध गराउने भएको छ । सोमबार अर्थ मन्त्रालयमा एक कार्यक्रमकाबीच अर्थं मन्त्रालयका सहसचिव बैकुण्ठ अर्याल र विश्व बैकका नेपाल प्रतिनिधि तकुया कामताबीच सहायता सम्बन्धी सम्झौता पत्रमा हस्ताक्षर गरे ।
सडक तथा पूल विकास, पूर्वाधार विकासका लागि संस्थाहरुको सशक्तीकरण र समुदायमा सचेतना अभिवृद्धि गर्नका लागि विश्व बैकले अनुदान सहायता उपलब्ध गराएको सम्झदारी पत्रमा उल्लेख गरिएको छ । सम्झौतामा हस्ताक्षर भएपछि अर्थ मन्त्रालयका सहसचिव अर्यालले विश्व बैकले नेपालकेा पूर्वाधार विकासमा पुर्‍याउँदै आएको सहयोगको खुलेर प्रशंशा गरे ।
बैकले २ हजार ५ सय ५० किलो मिटर सडक निर्माण, ३३ वटा पुल निर्माणका लागि आवश्यक सहायता उपलब्ध गराउने प्रतिवद्धता सन् २००८ मै जनाएको थियो ।
विश्व बैकले नेपालको पूर्वाधार विकासमा निरन्तर लगानी गर्दै आएको छ । उसले विकासका लागि राजनीतिक स्थायित्व हुनुपर्ने आवश्यक्ता पनि औल्याउँदै आएको छ ।
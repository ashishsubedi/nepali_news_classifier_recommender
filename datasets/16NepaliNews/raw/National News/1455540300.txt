
﻿
३ फागुन, काठमाडौं । एसएलसी परीक्षामा ‘सी ग्रेड’मा नपर्ने विद्यार्थीहरुले स्वास्थ्यतर्फ डिप्लोमा तह अध्ययन गर्न नपाउने भएका छन् । प्राविधिक शिक्षा तथा व्यावसायीक तालिम परिषद (सिटिइभिटी)को पाठ्यक्रम विकास समितिको सोमबारको बैठकले ‘सी ग्रेड’का विद्यार्थीहरुलाई मात्र स्वास्थ्यतर्फ भर्ना लिने निर्णय गरेको हो ।
सिटिइभिटीले स्वास्थ्यतर्फ डिप्लोमा तह (पिसिएल नर्सिङ, फार्मेसी, हेल्थ असिस्टेन्ट)लगायतका विषय पढाउने गर्दछ ।
सिटिइभिटीका डेपुटी डाइरेक्टर नलराम देवकोटाले भने, ‘स्वास्थ्यको डिप्लोमा तह पढ्न कम्तिमा सी ग्रेड ल्याउनैपर्छ । अन्यथा विद्यार्थीहरु भर्ना हुन पाउँदैनन् ।’
‘सी ग्रेड’मा पर्न विद्यार्थीहरुले प्रत्येक विषयमा ४० भन्दा बढी र ५० भन्दा कम नम्बर ल्याउनैपर्दछ । यसपालिको एसएलसी परीक्षा चैत १८ गतेदेखि सुरु हुँदैछ ।
राष्ट्रिय पाठ्यक्रम विकास तथा मूल्यांकन परिषदको २३ मंसिरको निर्णयअनुसार ९ वटा ग्रेड कायम गरिएको छ ।
जसअनुसार ९० देखि १०० सम्म अंक ल्याउनेले ‘ए प्लस’, ८० देखि ९० भन्दा कम ‘ए’, ७० देखि ८० भन्दा कम ‘बी प्लस’, ६० देखि ७० भन्दा कम ‘बी’, ५० देखि ६० भन्दा कम ‘सी प्लस’ र ४० देखि ५० भन्दा कम अंक ल्याउनेलाई ‘सी ग्रेड’मा राखिनेछ ।
यसैगरी २० देखि ४० भन्दा कम ‘डी’, १ देखि २० भन्दा कम ‘ई’ र शून्यलाई ‘एन’ अर्थात् ‘नन् ग्रेडेड’ भनिएको छ ।
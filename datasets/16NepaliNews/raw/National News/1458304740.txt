
﻿५ चैत, पोखरा । पर्यटकीय नगरी पोखरामा सार्क मन्त्रिस्तरीय सम्मेलन सम्पन्न भएकोमा यहाँका पर्यटन व्यवसायीहरु उत्साहित भएका छन् । मिनी सार्क सम्मेलनले पोखरालाई अन्तर्राष्ट्रियस्तरमा चिनाउन महत्वपूर्ण भूमिका खेलेको भन्दै अब उनीहरुले भारतका विभिन्न शहरमा ‘चलिए पोखरा’ अभियानको तयारी तीब्र बनाएका छन् ।
होटल संघ पोखराको संयोजकत्वमा नेपालसँग जोडिएका भारतीय शहरहरुमा ‘चलिए पोखरा’ कार्यक्रम गर्न लागेको पश्चिमाञ्चल होटल व्यवसायी संघ पोखराका अध्यक्ष भरत पराजुलीलेे अनलाइनखबरलाई बताए ।
भारतको लखनउँ, कानपुर, बनारस, मथुरा र गोरखपुरमा ‘चलिए पोखरा’ कार्यक्रम आयोजना गर्ने बताइएको छ । होटल संघको नेतृत्वमा हुने प्रवर्द्धन कार्यक्रममा पर्यटन व्यवसायी र पत्रकारहरु गरी ४०/५० जनाको सहभागिता रहनेछ ।
पोखरामा सार्क बैठक भएकोमा खुशी
भारतीय बजारमा प्रवर्द्धनका लागि जान लागेका बेलामा भएको सार्क सम्मेलनले थप सहज बनाइदिएको पराजुलीले बताए । पोखरा सुरक्षित रहेको सन्देश सम्मेलनले भारतीय जनतामाझ पुर्‍याइसकेको बताउँदै उनले भने- ‘चलिए पोखरा कार्यक्रमले भारतीय नागरिक पोखरा ल्याउन सहज हुने देखिएको छ ।’
पोखरामा सम्पन्न सार्क बैठकमा सार्क राष्ट्रका विदेशमन्त्री, विदेश सचिव, सहसचिव र राजदूतहरुका साथै विदेशी पत्रकारहरुको पनि उपस्थिति थियो । ‘नेपालमा पोखरा शहर छ र यो प्राकृतिक हिसावले रमणीय एवं सुरक्षित छ भन्ने सन्देश सार्क राष्ट्रमा प्रवाह भयो’ पराजुलीले अनलाइनखबरसँग भने ।
नेपाल सरकारले पहिलोपटक काठमाडौं बाहिर यति ठूलो अन्तर्राष्ट्रिय सम्मेलन आयोजना गरेको हो । यो सम्मेलनले काठमाडौं बाहिर पनि अन्तर्राष्ट्रिय स्तरका कार्यक्रमहरु ग्र्न सकिने सन्देश दिएको पराजुलीले बताए ।
सम्मेलनमार्फत पोखरामा शान्ति सुरक्षा मजबुत रहेको सन्देश पनि अन्तर्राष्ट्रिय जगतमा पुगेको छ । भारत, भुटानलगायतका मुलुकबाट ठूलो संख्यामा पत्रकार आएको हुँदा पोखराको प्रचार-प्रसार भएको व्यवसायीको बुझाइ छ ।
‘सम्मेलनबाट आजको भोलि नै परिणामको अपेक्षा गर्नुहुँदैन’ अध्यक्ष पराजुलीले भने- ‘सबैभन्दा ठूलो उपलब्धि भूकम्पपछि पनि पोखरा सुरक्षित छ, त्यहाँ सुरक्षित रुपमा भ्रमण गर्न सकिन्छ, सभा सम्मेलन गर्न सकिन्छ भन्ने सन्देश गएको छ ।’
नेपालमा सबैभन्दा बढी पर्यटक चीन र भारतबाट आउने गर्छन् । भारतीय पत्रकारको ठूलो उपस्थितिले भारतीय जनतामाझ पोखराको प्रचार-प्रसार हुने विश्वास व्यवसायीको छ । यसले पोखराको मार्केटिङ गर्नका लागि पनि सहज हुने व्यवसायी बताउँछन् ।
पोखरामा अन्तर्राष्ट्रिय सम्मेलन आयोजना हुने भनेपछि व्यवसायीहरु उत्साहित भएका थिए । उनीहरुले सम्मेलन सफलरुपमा सम्पन्न गर्न सक्दो सहयोगसमेत गरेका थिए । भोलिका दिनमा पनि यस्ताखालका अन्तर्राष्ट्रिय सम्मेलन पोखरामा आयोजना गर्नुपर्ने व्यवसायीको माग छ ।
तर, हिउँ नपरेपछि धेरै दिनदेखि पोखराबाट हिमाल काला देखिएका थिए । तर, संयोग नै भन्नुपर्छ, सम्मेलनका बेलामा पोखराबाट ०७२ सालभरिकै सेताम्मे हिमाल देखिए । पछिल्लो दुई दिन बाक्लो हिउँ परेपछि सार्क सम्मेलनमा आएका पाहुनाहरुले सेतै टल्किएका हिमाल देख्न पाइएको पराजुलीले बताए । यो संयोगले पोखरा साँच्चिकै प्राकृतिकरुपमा सुन्दर रहेको सन्देश बाहिर गयो ।
पर्यटकको पर्खाइमा पोखरा
भारतीय नाकाबन्दीका कारण इन्धनलगायतको अभाव चर्किएपछि प्रमुख पर्यटकीय सिजन अक्टोबर नोभेम्बर महिना पुरै प्रभावित भयो । दोस्रो पर्यटकीय सिजन पनि पर्यटक बिहीन भएर सकिने चिन्तामा व्यवसायी छन् । भूकम्प र नाकाबन्दीले मुलुकको पर्यटन चौपट भएको व्यवसायीको भनाइ छ ।
‘मार्च र अपि्रल महिना नेपालको दोस्रो ठूलो पर्यटकीय सिजन हो’ पराजुलीले भने- ‘मार्च महिना पर्यटन व्यवसायीका लागि दुखदायी भयो, अपि्रल र मे महिनामा पर्यटक आउँछन कि भन्ने झिनो आशा राखेर बसेका छौं ।’
पोखराका होटलहरुको बुकिङ हेर्दा अपि्रल र मे महिना पनि शुन्य नै देखिएको पराजुलीले बताए । अझै पनि सहज वातावरण बन्यो, अन्तर्राष्ट्रिय सभा सम्मेलन भए, ग्याँसको अभाव हट्यो भने पर्यटक आगमन विस्तारै बढ्ने विश्वासमा पर्यटन व्यावसायी छन् ।
चिनियाँ र भारतीय पर्यटक छोटो समयमा पनि भ्रमणमा आउने हुँदा व्यवसायी अपि्रल र मे महिनाका लागि आशावादी बनेका हुन् ।
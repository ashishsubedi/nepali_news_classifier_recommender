
﻿१६ पुस, काठमाडौं । अनुमतिपत्रविना खोप सेवा सञ्चालन गर्नेहरुलाई खोप सेवा बन्द गराउनेसहित कम्तिमा ३ लाख रुपैयाँ जरिवाना हुने भएको छ ।

व्यवस्थापिका संसदको महिला, बालबालिका, जेष्ठ नागरिक र समाजकल्याण समितिले अनुमतिपत्रविना खोप सेवा संचालन गर्नेमाथि कम्तिमा ३ लाख रुपैयाँ जरिवाना गर्ने व्यवस्थासहित खोप सेवा सम्बन्धमा व्यवस्था गर्न बनेको विधेयक सम्बन्धी प्रतिवेदन पारित गरेको समितिकी सभापति रञ्जु कुमारी झाले जानकारी दिइन् ।
समितिको बिहीवार सिंहदरबारमा बसेको बैठकले ६ सदस्यीय उपसमितिको सुझावअनुसार विधेयकमा विना अनुमति खोप सेवा सञ्चालन गर्नेलाई ३ लाख रुपैयाँदेखि ५ लाख रुपैयाँसम्म जरिवाना गर्ने व्यवस्था गरिएको छ । समितिले औषधि व्यवस्था विभागमा दर्ता नभएको खोप आपूर्ति गर्नेलाई २५ हजार रुपैयाँदेखि एक लाख रुपैयाँसम्म जरिवाना गर्ने व्यवस्था पनि विधेयकमा समावेश गरेको समिति सदस्य जीवन परियारले जानकारी दिए ।
व्यवस्थापिका संसदले गत साउन महिनाको मसान्तमा समितिमा उक्त विधेयक पठाएको थियो । समितिले मानव शरीरको अंग प्रत्यारोपण (नियमित तथा निषेध) ऐन २०५५ लाई संशोधन गर्न बनेको विधेयकमाथि दफावार छलफल सुरु गरेको छ । छलफलमा सहभागी राधेश्याम अधिकारी, राजेन्द्र पाण्डे लगायतका सांसदहरुले अङ्ग दान सम्बन्धी व्यवस्थालाई खुकुलो बनाइ विधेयक चाँडै पारित गरिनुपर्नेमा जोड दिएका थिए ।
विधेयकमाथि ८ जना सांसदहरुले २१ वटा संशोधन प्रस्ताव पेश गरेका छन् । समितिकी सभापति झाले अर्को बैठकमा विषय विज्ञहरुसँग छलफल गरेर विधेयकलाई अन्तिम रुप दिने जानकारी दिइन् ।
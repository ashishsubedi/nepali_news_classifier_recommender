
﻿२८ फागुन, काठमाडौं । म्यानपावर व्यवसायीहरु आन्दोलनमा उत्रिँदा अाइतबारदेखि वैदेशिक रोजगार व्यवसाय ठप्प छ । विदेश पठाउने नाममा ठगी गर्नेविरुद्ध प्रहरीले कारवाही थालेपछि व्यवसायीहरु सबै म्यानपावर बन्द गरेर आन्दोलनमा लागेका हुन् ।
म्यानपावर व्यवसायीले कामदारको नयाँ माग ल्याउने र पूर्व तथा अन्तिम श्रमस्वीकतिका लागि फाइल पेश गर्न छाडेका छन् । भिसा आएकाहरुको अन्तिम श्रम स्वीकृति लिएपनि अन्य काम ठप्प हुँदा वैदेशिक रोजगारीमा जान हतारिएका युवा प्रभावित बनेका छन् ।
वैदेशिक रोजगार विभागको काठमाडौं कार्यालयका प्रमुख मधुबिलास पण्डितले दैनिक १२ देखि १५ सय कामदारको श्रम स्वीकृतिका लागि फाइल पेश हुने गरेकोमा आइतबारदेखि ठप्प भएको बताए ।
अहिले संस्थागत श्रम स्वीकृतिको काम रोकिए पनि व्यक्तिगत स्वीकृतिको काम भने चलिरहेको उनले बताए ।
‘दैनिक दुईसय संस्थागत फाइल पेश हुन्थे । तर, अहिले यो क्रम लगभग ठप्पजस्तै छ’ पण्डितले भने- ‘केही पेश गर्न आएका व्यवसायीलाई पनि संघका अधिकारीले पेश गर्न बाहिरैबाट रोकेका छन् । त्यसैले आजभोलि फुर्सदिलो भएका छौं ।’
उद्देश्य एउटा, माग अर्कै !
प्रहरीको हस्तक्षेपको सीधा बिरोध गर्न नसकेका व्यवसायीले आन्दोलनको एजेण्डलाई भने निकै मोडेर प्रस्तुत गरेका छन् ।
उनीहरुले कामका लागि नेपाली पुग्ने प्रमुख मुलुकहरुसँग द्विपक्षीय श्रम सम्झौता गर्न सरकारलाई दबाव दिनका लागि आन्दोलन थालेको बताएका छन् ।
तर, उनीहरुको आन्दोलनको मनासाय भने प्रहरीले थालेको कारवाही अभियानलाई प्रभावित गर्नु रहेको श्रम मन्त्रालयका अधिकारी बताउँछन् । द्विपक्षीय श्रम सम्झौता नेपालले चाहेर मात्रै नहुने भन्नेमा व्यवसायी जानकार हुँदा हुँदै यो एजेण्डा उठाइएको दावी मन्त्रालय स्राेतकाे छ ।
मन्त्रालयका एक उच्च अधिकारीले व्यवसायीले प्रहरीको कारवाही अभियान तुहाउन सम्झौताको विषय उठाएको भन्दै यसलाई ‘देखाउने दाँत’ को संज्ञा दिए ।
वैदेशिक रोजगार व्यवसायिक संघका बरिष्ठ उपाध्यक्ष कुमुद खनाल भने आन्दोलनको पूर्वतयारी भइरहेकै अवस्थमा म्यानपावरमा प्रहरीले नियम र प्रक्रिया बिपरित हस्तक्षेप गरेको दावी गरे । द्विपक्षीय श्रम सम्झौताका लागि चरणबद्ध रुपमा आन्दोलन गर्ने मनस्थित भएपनि प्रहरीको कदम पछि छिट्टै आन्दोलनमा आउनुपरेको उनले स्वीकारे ।
गत साउनमा फ्री भिसा र फ्री टिकटको निर्णय कार्यान्वयनका लागि सरकारसँग भएको ३१ बुँदे सम्झौता कार्यान्वयन गर्न संघले गत माघ २९ गतेसम्मको अल्टिमेटम दिएको थियो ।
‘वैदेशिक रोजगारमा जे जति समस्या छन, ति सबै द्विपक्षीय श्रम सम्झौता नभएकाले उब्जिएका हुन्’ खनालले भने-‘कामदारको हित हुने गरी सम्झौता गरे विद्यमान समस्या आँफैं समस्या हल हुन्छ । त्यसैले सम्झौता नभएसम्म आन्दोलन जारी रहन्छ ।’
सरकारले अहिलेसम्म कोरियासँग मात्रै द्विपक्षीय यस्तो सम्झौता गरेको छ । प्रमुख श्रम गन्तब्य मलेसिया र खाडी मुलुकसँग सम्झौताको प्रक्रिया अघि बढेको लामो समय भइसकेको छ । उपाध्यक्ष खनाल सरकारले चाहे एकमहिनामा नै सबै प्रमुख श्रम गन्तब्य मुलुकसँग सम्झौता हुन सक्ने दावी गर्छन् ।
यस्तै व्यवसायीले आन्दोलन रोकिन सरकारले सबै जिल्ला प्रशासन कार्यालयमा राहदानी जारी गर्नुअघि नै कामदारलाई वैदेशिक रोजगारीबारे अभीमुखीकरण गर्नुपर्ने सर्त पनि राखेको छ ।
सम्झौतामा ६ बुँदा अनिवार्य राख्न माग
व्यवसायीले श्रम गन्तब्य मुलुकसँग हुने श्रम सम्झौतामा ६ वटा बुँदाहरु अनिवार्य रुपमा उल्लेख हुनुपर्ने सर्त अघि सारेका छन् ।
सर्तको पहिलो बुँदामा श्रम सम्झौता गर्दा विदेशमा कामदारले पाउने न्युनतम् ज्याला तोक्नुपर्ने र तलव भुक्तानी बैंक खातामा गर्ने व्यवस्था गर्नुपर्ने उल्लेख छ ।
यो व्यवस्था भएमा कामदारले राम्रो तलब पाउने प्रत्याभुति पाउने उपाध्यक्ष खनालले बताए । विदेशमा चोरिने, लुटिने, ठगिने समस्या हटाउन तलब बैंक खातामा भुक्तानी गर्नैपर्ने व्यवसायीको निश्कर्ष छ ।
यस्तै सम्झौतामा विदेशमा नेपाली कामदारको २४ घण्टे जीवनबीमा गर्नुपर्ने व्यवस्था गर्नुपर्ने संघका प्रस्ताव छ ।
यसो गर्दा विदेशमा कार्यस्थलभन्दा बाहिर जुन सकै कारण कामदारको मृत्यु वा अंगभंग भएपनि परिवार वा पीडितले उचित क्षतिपूर्ति पाउनेछन् । अहिले कामदारले कार्यस्थलमा हुने दुर्घटनाको लागि मात्रै बीमा गराउने गरेका छन् ।
यसैगरी रोजगारदाताले नेपाली कामदारलाई अन्तर्राष्ट्रिय श्रम संगठनद्वारा निर्धारित स्ट्यान्डर्ड बसाइ सुविधा दिनुपर्ने बुँदा पनि व्यवसायीले अघि सारेका छन् । यसले नेपाली कामदारलाई एउटै कोठामा ५० जनासम्म कोचिएर सुत्नुपर्ने बाध्यता हट्ने उपाध्यक्ष खनालले बताए ।
चौंथो बुँदामा सम्झौता गर्दा नेपाली कामदार विदेश पुग्दासम्म लाग्ने सबै खर्च कसले, कति बेहोर्ने भन्ने स्पष्ट उल्लेख गर्नुपर्ने भन्ने छ ।
‘कामदारले पासर्पोट बनाउँदादेखि होटल, बीमा, टिकट, भिसा, अभिमुखीकरण, श्रम लगायत सबै प्रक्रियामा बेहोर्ने खर्च कसले कति बेहोर्ने भनेर श्रम सम्झौतामा मै उल्लेख गर्नुपर्छ’ खनालले भने ।
यसैगरी व्यवसायीले विदेशमा काम गर्न जाने नेपालीको अवस्था अध्ययन गर्न र गुनासो सुन्न छुट्टै अनुगमन संयन्त्र बनाउने विषय श्रम सम्झौतामै उल्लेख हुनुपर्ने माग गरेका छन् ।
नेपालमा सम्बन्धित देशको दुताबास, वैदेशिक रोजगार व्यवसायी संघ र श्रम मन्त्रालयका प्रतिनिधि तथा मानवधिकारवादी अधिवक्ता रहेको अनुगमन संयन्त्र बनाउने व्यवसायीको प्रस्ताव छ ।
यसैगरी विदेशमा नेपाली राजदुताबास, सम्बन्धित देशको रोजगार दाता संघ, र सरकारी अधिकारी तथा मानवअधिकारवादी संस्थाका अधिवक्ता सदस्य रहेको अनुगमन समिति बनाएर कादारको हितका लागि काम गर्नुपर्ने संघको अवधारणा छ ।
यस्तै व्यवसायीले विदेशी कामदार कम्पनीमा नेपाली कामदारका लागि निश्चित प्रतिशत कोटा तोक्नुपर्ने व्यवसायीको माग छ ।
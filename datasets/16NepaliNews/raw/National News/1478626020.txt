
﻿२३ कात्तिक, काठमाडौं । सरकारले चिनियाँ राजदूतलाई बोलाएर नेपालप्रति असन्तुष्ट भए नभएकोबारे सोधेको छ ।
नेपालप्रति चीन असन्तुष्ट रहेको खबर सार्बजनिक भएपछि परराष्ट्र मन्त्रालयका सचिव शंकरदास बैरागीले नेपालस्थित चिनियाँ राजदूतलाई बोलाएर त्यसबारे सोधेका हुन् ।
जवाफमा चिनियाँ प्रतिनिधिले नेपालसँग असन्तुष्ट भएको भन्ने समाचारमा सत्यता नभएको भन्दै आफूहरु कुनै द्विविधामा नरहेको बताएको परराष्ट्रमन्त्री डा. प्रकाश शरण महतले जानकारी दिए ।
मंगलबार मन्त्री डा. महतले भने, ‘हामीले चिनियाँ प्रतिनिधिलाई सोध्यौं । उहाँले नेपाल सरकार र नेताहरु एक चीन नीतिप्रति प्रतिबद्ध रहेको र कुनै द्विविधा नभएको बताउनु भएको छ । चीनले समाचारमा सत्यता छैन पनि भन्यो ।’
आर्ट काउन्सीलमा ताइवानको झण्डा राखेर कार्यक्रम भएकोबारे भने चीनले चासो राखेको थियो । त्यसलगत्तै गृहमन्त्रालयमार्फत् त्यसलाई हटाइएको र त्यसबाहेक नेपालप्रति चीनको कुनै गुनासो नरहेको मन्त्री डा. महतले पत्रकार सम्मेलनमार्फत् जानकारी दिए ।
परराष्ट्रमन्त्री डा. महतले पत्रकार सम्मेलनमा पनि नेपाल एक चीन नीतिप्रति प्रतिबद्ध रहेको स्पष्ट पारेका छन् ।
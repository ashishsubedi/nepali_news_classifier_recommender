
﻿२० पुस, काठमाडौं । सरकारले २५ जिल्लामा पहिचान भएका गरीब घर परिवारको सूची सार्वजनिक गर्न सुरु गरेको छ ।
गरीब घरपरिवार सहयोग समन्वय बोर्डले प्रमाणीकरण गरेका गरीब घरपरिवारको सूची सार्वजनिक गर्न सुरु गरिएको हो ।
बोर्डले पहिलो चरणमा २५ जिल्लाबाट १२ लाख ४० हजार परिवारको तथ्याङ्क संकलन गरेको थियो । त्यसबाट ३ लाख ५६ हजार ४ सय १८ परिवारलाई सरकारले ‘गरीब’ का रुपमा पहिचान गरेको छ ।
तनहुँ, आछाम र बैतडीका गाउँ विकास समिति र नगरपालिकाहरुले गरीब घर परिवारको नामावली सार्वजनिक गरेका छन् । केही हप्ताभित्रै २५ वटै जिल्लाका सबै गाविस कार्यालयहरुले आफ्ना क्षेत्रमा पहिचान भएका गरीब घर परिवारको सूची सार्वजनिक गर्ने बोर्डका कार्यकारी उपाध्यक्ष चिन्तन पौडेलले अनलाइनखबरलाई जानकारी दिए ।
बार्डले यसै आर्थिक वर्षभित्र २५ जिल्लामा पहिचान भएका गरीब घरपरिवारलाई परिचयपत्र वितरण गर्ने तयारी गरेको छ । गरीब घरपरिवारको संकलित तथ्याङ्कको प्रशोधन सकाएर त्यसलाई आवश्यक सुनुवाइ गरेर छुटेकाहरुलाई थप गरी परिचयपत्र बाँड्न सुरु गरिने पौडेलले बताए ।
स्थानीय क्षेत्रमा प्रकाहित भएको नामावलीका सम्बन्धमा आएका गुनासालाई पनि सुनुवाइ गर्ने व्यवस्था गरिएको छ । गुनासाको सम्बोधन गरेपछि मात्र गरीब घरपरिवारको परिचयपत्र बाँड्न सुरु गरिनेछ ।
‘गाउँ तथा शहरी क्षेत्रका स्थानीय निकायमा गरीब घरपरिवारको विवरण सार्वजनिक गर्ने क्रम सुरु भएको छ’ कार्यकारी उपाध्यक्ष पौडेलले भने, ‘स्थानीय तहमा विवरणबारे अन्तिम सुनुवाई पनि हुन्छ । कोही छुटेको भए थप्ने र गरीव परिवार नभएपनि नाम उल्लेख भएको भएर हटाइन्छ ।’
बोर्डले गरीब घर परिवारलाई परिचयपत्रका रुपमा आधुनिक प्रणालीमा आधारित ‘स्मार्ट कार्ड’ दिने योजना बनाएको छ । त्यसका लागि ‘स्मार्ट कार्ड’ छाप्ने प्रक्रिया सुरु गर्न लागिएको छ ।
‘गरीब घर परिवारलाई साधाराण खालको परिचयपत्र दिइर हुँदैन । नक्कली प्रतिलिपि निकालेर अन्य पनि दुरुपयोग गर्ने सम्भावना हुन्छ । त्यसैले नक्कली बनाउन नसकिने खालको आधुनिक प्रवधिमा आधारित स्मार्ट कार्ड नै दिने योजना छ’ उपाध्यक्ष पौडेलले भने-‘स्मार्ट कार्ड छपाइको तयारीमा छौं । गरीबका नाममा सम्पन्न परिवारले सरकारी सुविधा उपभोग नगरोस् भन्नेमा हामी सचेत छौ ।’
बोर्डले अछाम, बझाङ, बाजुरा, कैलाली, जुम्ला, हुम्ला, मुगु, डोल्पा, कालिकोट, जाजरकोट, बर्दिया, रुकुम, रोल्पा, प्युठान र अर्घाखाँचीबाट गरीब घरपरिवारको तथ्याङ्क संकलन गरेको थियो ।
कपिलवस्तु, तनहुँ, बाग्लुङ, गोरखा, रामेछाप, सिन्धुली, रौतहट, सिरहा, खोटाङ र भोजपुर जिल्लाका गरीब घरपरिवारको पहिचान पनि भईसकेको छ । संकलित विवरणको प्रमाणीकरणका लागि बोर्डले सिराहा, तनहुँ र अछाममा नमुना परीक्षण गरेको थियो ।
गरीब घरपरिवारलाई लक्षित गरी कस्ता सेवा सुविधा तथा कार्यक्रमहरु दिने भन्ने विषयमा अहिले सहकारी तथा गरिबी निवारण मन्त्रालयले गृहकार्य गरिरहेको छ ।
गरिबी निवारणसँग सम्बन्धित सबै कार्यक्रमलाई एकीकृत गरेर सञ्चालन गर्ने गरी गरिबी निवारणको नयाँ नीति पनि बनिरहेको छ ।
गरिब परिबारका लागि एकद्वारबाट कार्यक्रम लैजाने गरी नीति बनाउने सरकारी योजना छ । अब सरकारले गरिब घर परिवारको तथ्याङ्क र परिचयपत्रका आधारमा मात्रै लक्षित वर्गलाई सेवा/सुविधा दिने कार्यकारी उपाध्यक्ष पौडेलले बताए ।
गरिब परिवपारको निशुल्क स्वास्थ्य बीमा, बालबालिकालाई विशेष छात्रवृत्ति लगायतका सुविधा दिने विषय तय भइसकेको छ ।
सरकारले २०६८ सालमै २५ जिल्लामा गरिब घरपरिवारको विवरण संकलन गरेपनि उद्देश्य अनुरुप काम भने सकाएको छैन । त्यतिबेला एक वर्षभित्रै गरिब घरपरिवारलाई परिचयपत्र दिने लक्ष्य लिइएको थियो ।
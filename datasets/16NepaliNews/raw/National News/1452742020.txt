
﻿
०५९ सालदेखि गायन र संगीतमा अनवरत छु । बच्चैदेखि गीत गाउँथे । स्कुलमा पनि सबैले मेरो गायकीको तारिफ गर्थे । त्यसैले भविष्यमा पनि गायनलाई नै पेसा बनाउने सोच मेरो थियो । आखिर भयो पनि त्यही । त्यही निरन्तरताले गर्दा आज म हङकङमा सो गरिरहेको छु ।
मैले अहिलेसम्म पाँच सयभन्दा बढी गीत गाइसकेको छु । तीन सयभन्दा बढी गीतमा संगीत भरेको छु । तिम्रो माया, सजेसन, मायाको फूल, बदनामपछि अब सम्मान एल्बम दर्शक–श्रोतामाझ ल्याउने तयारीमा छु ।
मैले आधुनिक, लोक, भजन, फिल्मी सबै प्रकारका गीत गाउनुका साथै संगीत गरेको छु । मेरा आइडल गायक उदीतनारायण झा हुन् । उनको जस्तो स्वर अरू कसैको छैन । उनका हरेक गीत उत्तिकै कर्णप्रिय छन् । उनीजस्तो बन्न पाए हुन्थ्यो भन्नु त सपना हो, तर पनि कोसिस भने जारी छ । बच्चैदेखि उदितनारायणको गीत सुनिन्थ्यो । उनको गीत स्टेजमा कति गाइयो गाइयो । जस्तोसुकै गीतमा पनि उनको स्वर फिट हुन्छ । त्यही भएर पनि हो, म हरेक शैलीका गीत गाउन मन पराउँछु ।

﻿राप्रपा नेपालका अध्यक्ष कमल थापाले संविधान सभाले दिएको समय सकिएको एक महिना बित्दा पनि संवैधानिक राजनीतिक संवाद तथा सहमति समितिको निरन्तर बसिरहेको बैठकलाई गाईजात्राको संज्ञा दिएका छन् । उनले आज सामाजिक संजाल फेसबुकमा आफ्नो प्रतिकृया स्वरुप राखेको स्टाटसमा समय सकिएको एक महिनासम्म कुनै निश्कर्ष नआउने बैठक गाईजात्रा भएको बताएका हुन् । उनले लेखेका छन् - जरुरी परे केहि घण्टा केहि समय बैठक निरन्तर चल्न सक्दछ , तर एक महिना भन्दा बढि समय, त्यो पनि हप्तौको अन्तरालमा पुरानै मिति राखेर बैठक चलाई राख्नु किर्ते काम होईन रु त्यसो हो भने त माघ ८ कै मिति राखेर बर्षौ बैठक चलाएर माघ ८ मै संबिधान बन्यो भन्दिए भै हाल्यो ।

कात्तिक १५ गते सम्ममा संविधानका विवादित विषयमा सहमति जुटाउन अन्तिम पटकको समय पाएको संवाद समितिले १६ गते प्रश्नावली तयार गरेर संविधान सभामा पेस गर्नुपर्ने भएपनि १६ गतेको बैठक कै निरन्तरता भन्दै अझै बैठक बसिरहेकोमा आपत्ति जनाएका छन् । केहि दलहरुको विवादको परिणामले माघ ८ मा संविधान जारी हुन नसक्नेमा उनले गुनासो गरेका छन् । संवाद समितिले विवाद समाधान गर्न नसके अर्काे निर्देशनका पुनः संबिधानसभा समक्ष जानु पर्ने भन्दै उनले प्रक्रिया अनुसार अघि बढनुपर्नेमा जोड दिएका छन् । अध्यक्ष थापाका अनुसार संवाद समितिका सभापति डा. बाबुराम भट्टराईले बैठकलाई निरन्तरता दिएर अबैध र अनैतिक काम गरिरहेको आरोप समेत लगाउँर्द तत्काल संविधानसभाको बैठक डाक्न पनि सबैसँग आग्रह गरेका छन् । संवाद समितिको बैठक पर्सि बुधबारसम्मको लागि स्थगित गरिएको छ । शिर्ष तहमा छलफल भैरहेको भन्दै समिति सभापति डा. भट्टराईले हिजो पर्सि बैठक बस्ने जानकारी गराएका हुन् । 

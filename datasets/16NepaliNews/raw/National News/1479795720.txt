
﻿७ मंसिर, काठमाडौं । आज मंसिर ६ गते मंगलबार प्रमुख दैनिक पत्रिकाहरुले तीन दलका शीर्ष नेताहरुसँग सहमति जुट्न नसकेको विषयलाई प्रमुख समाचार बनाएका छन् । हामीले यहाँ आजका पत्रपत्रिकाको प्रथम पृष्ठमा छापिएका समाचारबारे सारांसमा जानकारी दिने प्रयास गरेका छौं ।

गोरखापत्र दैनिकः सहमति हुन सकेन
आजको गोरखापत्र दैनिकले संविधान संशोधनमा एमालेसँग सहमति हुन नसकेको विषयलाई मुख्य समाचार बनाएको छ । संविधान संशोधनका विषयमा सोमबार बसेको तीन दलका शीर्ष नेताहरुको बैठकमा सहमति हुन नसकेको विषयलाई गोरखापत्रले प्राथमिकताका साथ छापेको छ ।
त्यसैगरी गोरखापत्रको पहिलो पृष्ठमा साउदी अबरमा अलपत्र परेका १७ नेपालीहरुले उद्धारका लागि आग्रह गरेको विषयलाई पनि पहिलो पृष्ठमा छापेको छ । काठमाडौंको कुपण्डोलमा रहेको सिनेट इन्टरनेशनल मेनपावर कम्पनीमार्फत साउदी गएका ती युवाहरु अलपत्र परेको समाचारमा जनाइएको छ ।
त्यसैगरी स्थानीय तहको पुनसंरचनासम्बन्धी विवादित प्रतिवेदनहरु आयोगले जिल्लामा फिर्ता पठाएको समाचार पनि गोरखापत्रमा छ । त्यसरी प्रतिवेदन फिर्ता पठाइएका प्रतिवेदनहरुमा अछाम, अर्घाखाँची, बैतडी, बझाङ, बाँके, दैलेख, दाङ, गुल्मी, हुम्ला, खोटाङ, पाँचथर, रामेछाप, रसुवा, सिन्धु्पाल्चोक, सुनसरी, सुर्खेत, ताप्ले्जुङ, झापा र मोरङ रहेका छन् ।
त्यसैगरी प्रधानमन्त्रीले सचिवहरुलाई निर्देशन दिँदै किन काम भएन भनेर प्रश्न गरेको विषयलाई पनि गोरखापत्रले पहिलो पृष्ठमा छापेको छ ।
‘सरकारी डिजिटल सूचना असुरक्षित’ शीर्षकमा गोरखापत्रले अजय शर्माको बाइलाइनमा एङ्कर न्युज छापेको छ ।

नयाँपत्रिका दैनिकः बालुवाटारमा चर्को विवाद
आजको नयाँ पत्रिका दैनिकले तीन दलका शीर्ष नेताहरुको बैठकमा सोमबार बालुवाटारमा चर्को विवाद परेको समाचारलाई मुख्य बनाएको छ । उसले लेखेको छ- सोमबार साँझ तीन दलका शीर्ष नेता फेरि भेट भए, बाझाबाझ गरे, बाहिर निस्किए र गाडी चढे र घर गए ।
त्यसैगरी नयाँ पत्रिकाले  कैदी बन्दी पाल्न सरकारको ६७ करोड खर्च भएको समाचार छापेको छ । त्यस्तै भारुको अन्यौल अझैकायम रहेको समाचार पनि नयाँ पत्रिकाको पहिलो पृष्ठमा छ ।
काठमाडौंको तीनकुनेका शान्ति मण्डला अलपत्र शीर्षकमा नयाँ पत्रिकाले टेकराज थामीको बाइलाइनमा एङकर न्युज छापेको छ ।

 अन्नपूर्ण पोष्ट दैनिकः नयाँशक्तिका नेता अख्तियारको हिरासतमा
आजको अन्नपूर्ण पोष्ट दैनिकले नयाँ शक्तिका नेता ऋषवदेव भट्टराई अख्तियारको हिरासतमा परेको समाचारलाई प्राथमिकता दिएको छ । भट्टराई सशस्त्र प्रहरीका पूर्व एआइजी हुन् ।
त्यसैगरी अन्नपूर्णले सडक-सदन चर्काउने एमालेको चेतावनी शीर्षकमा प्रमुख समाचार छापेको छ । सरकारले संविधान संशोधन प्रस्ताव दर्ता गरेपछि आन्दोलन चर्काउने एमालेले तयारी गरेको समाचारमा उल्लेख छ ।
त्यसैगरी सडकमा हिँड्नै जोखिम शीर्षकमा अन्नपूर्णले जुम्लाको सडकको दुरावस्थासम्बन्धी समाचार छापेको छ ।

कान्तिपुर दैनिकः सत्तापक्षले मात्रै संविधान संशोधन गर्ने
आजको कान्तिपुर दैनिकले सत्तापक्षले मात्रै संविधान संशोधन दर्ता गर्ने समाचारलाई मुख्य बनाएको छ । शीर्ष नेताहरुको सोमबारको बैठकमा सत्तापक्ष र एमालेका नेतावीच भनाभन भएको उल्लेख कान्तिपुरले सहमति हुन नसेकपछि अब एमालेको असहमतिमै सत्तापक्षले संविधान संशोधन प्रस्ताव दर्ता गर्ने लेखेको छ ।
त्यसैगरी ‘सेनाद्वारा आफ्नै निर्णयविरुद्ध मुद्दा’ शीर्षकमा कान्तिपुरले अर्को समाचार छापेको छ । सैनिक विशेष अदालतबाट सफाइ पाएका उपरथी प्रेम प्रकाश थापामगरविरुद्ध पुनः मुद्दा दायर भएको कान्तिपुरले लेखेको छ ।
दुई राप्रपावीच एकीकरण भएको समाचारलाई कान्तिपुरले पहिलो पृष्ठको तेस्रो समाचार बनाएको छ ।
कान्तिपुरले पहिलो पृष्ठमा वात्सायनको ठूलो कार्टूनसमेत छापेको छ ।

नागरिक दैनिकः गोविन्द केसीको स्वास्थ्य जटिल
आजको नागरिक दैनिकले प्रधानमन्त्रीले सचिवहरुलाई दिएको निर्देशनलाई मुख्य समाचार बनाएको छ भने अनशनरत डा. गोविन्द केसीको बिग्रँदो स्वास्थ्का बारेमा पनि समाचार छापेको छ ।
नागरिकले दोखाकी दलित वृद्धा न्यया खोज्र्द सदरमुकाम भन्ने शीर्षकमा एक महिलाको समाचार छापेको छ । ती महिलालाई २२ वर्षदेखि परिवारबाटै यातना दिने गरेको समाचारमा जनाइएको छ  ।
‘नागरिक दैनिकमा चुनाव-चुनाव भन्ने ऐन कहिले बन्ने ?’ शीर्षकमा भाषा शर्माको एङकर न्युज छापिएको छ ।

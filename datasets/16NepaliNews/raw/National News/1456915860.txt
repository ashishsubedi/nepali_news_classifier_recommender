
﻿१९ फागुन, काठमाडौं । नेपाल पत्रकार महासंघले नयाँ संविधानले अख्तियार गरेको संघीय ढाँचासँग मेल खाने विधान संशोधन गर्न लागेको भन्दै देशभरका पत्रकारहरुबाट सुझाव मागेको छ ।
संगठनात्मक पुनर्संरचनासहित नयाँ विधान मस्यौदा बन्ने चरणमा रहेको भन्दै महासंघले फागुन मसान्त भित्र महासंघको केन्द्रीय कार्यालय सञ्चारग्राममा सुझाव पठाउन आग्रह गरेको हो ।
महासंघको संगठनात्मक ढाँचा, केन्द्र, प्रदेश र जिल्ला/प्रतिष्ठान/वैदेशिक/एशोसियटको अधिकार क्षेत्र तथा कर्तब्यको सूची, निर्वाचन प्रणाली, केन्द्र, प्रदेश र स्थानीय तहको कार्यसमितिको संरचना , संख्या एवं विद्यमान विधानमा संशोधन वा थपघट गर्नुपर्ने विषयहरूमा केन्द्रीत भई सुझाव मागिएको महासंघका सचिव ध्रुव लम्सालले जानकारी दिए ।
सबै शाखा तथा एशोसियट संस्था, महासंघका पूर्व पदाधिकारी, सभासद् र साधारण सदस्यसहित इच्छुक सबैले सुझाव दिन सक्नेछन् ।
शाखा/एशोसियट संस्था, महासंघका सभासद् र साधारण सदस्यहरूको सुझावका आधारमा विज्ञहरूबाट प्रारम्भिक मस्यौदा तयार गरेर सम्बद्ध सरकोकारवालाहरूसँग छलफल गरी केन्द्रीय समितिको वैठकबाट अन्तिम टुंगो लगाउने र आगामी केन्द्रीय साधारणसभामा प्रस्तुत गर्ने महासंघको तयारी छ ।
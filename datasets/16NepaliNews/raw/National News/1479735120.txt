
﻿फाइल फोटो
६ मंसिर, काठमाडौं । ललितपुरबाट ट्राफिक कारबाहीमा परेका चाकलहरुले सवारी काष्जपत्र लिन अबदेखि बग्गीखाना मै जानुपर्ने झन्झट टरेको छ ।
सिंहदरवार बग्गीखाना आउनुपर्ने झन्झटबाट मुक्ति दिलाउन ललितपुर प्रहरी परिसर, सातदोवाटोले ललितपुरबाट समातिएका सवारीको कारवाही प्रक्रिया आजदेखि सातदोवाटोबाटै सुरु गरेको छ ।
लेन अनुसाशन र मादक पदार्थ सेवनको कारबाहीमा परेका बाहेक अन्य सबै कारवाही आजदेखि ललितपुरबाट हुने सातदोवाटो प्रहरी परिसरले जनाएको छ । लेन र मापसेका लागि बिशेष कक्षाको व्यवस्था बग्गीखानामा मात्रै छ ।
ललितपुर ट्राफिक प्रहरी प्रमुख इन्सपेक्टर सिताराम हाछेंथुले सवारी नियम उल्लघंन गरेवापत सर्वसाधारणलाई बग्गीखाना धाइरहनु पर्ने समस्याबाट राहत दिलाउन महाशाखाले यो व्यवस्था सुरु गरेको जानकारी दिए ।
‘यो व्यवस्था लागु भएसँगै सर्वसाधारण तथा ट्राफिक प्रहरीलाई त सजिलो भएको छ नै, अत्याधिक सवारी नियम उल्लंघन गर्नेलाई कम्प्युटर प्रविधिमार्फत रेकर्ड हेरेर थप जरिवाना गर्न सक्ने बाटो समेत खुलेको छ’, परिसर प्रमुख सिताराम हाछेथुले अनलाइनखवरसँग भने ।
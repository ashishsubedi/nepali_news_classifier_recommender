
﻿धनकुटा, १३ साउन । धनकुटाको परेवादिन गाविसमा यात्रुवाहक बस दुर्घटना हुँदा सात जनाको मृत्यु भएको छ भने ४० जना घाइते भएका छन् ।
संखुवासभाको मुढे शनिश्चरेबाट धरानतर्फ आउँदै गरेको बा २ ख ७३६६ नम्बरको बस विहीबार दिउँसो सवा बाह्र बजे परेवादिन गाविस वडा नम्वर–५ स्थित सिधुवा भन्ने स्थानमा सडकबाट अन्दाजी दुई सय फिट जति तल खसेको हो । दुर्घटनामा परी मृत्यु हुनेमा धनकुटा हात्तीखर्क–५ घर भएका पूर्व अर्थ राज्यमन्त्री हरी खेवा, परेवादिन–७ की तारा बस्नेत, उनकी दुई वर्षिया छोरी रेश्मा बस्नेत, सोही गाविस ५ की अतिमाया तामाङ, सुनसरी धरान–२ का बेदप्रसाद अग्रवाल तथा नामथर वतन खुल्न नसकेका अन्यु दुई जना रहेका छन् ।
यसैगरी दुर्घटनामा परी बसमा सवार ४० यात्रु घाइते भएका छन् । घाइते मध्ये ३८ जनालाई उपचारकालागि विपी कोइराला स्वास्थ्य विज्ञान प्रतिष्ठान धरान लगिएको छ भने दुई जनाको जिल्ला अस्पताल धनकुटामा उपचार भइरहेको छ । घटनास्थलमा जिल्ला प्रहरी कार्यालय धनकुटा, प्रहरी चौकी सिधुवाबाट परिचालन भएको प्रहरी र स्थानीयवासीले घाइतेहरुको उद्धार गरेका छन् ।
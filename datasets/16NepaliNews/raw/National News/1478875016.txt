
﻿विराटनगर, २६ कार्तिक । पूर्वाञ्चलका विभिन्न जिल्लामा बिहीबार भएको सवारी दुर्घटनामापरि ६ जना घाइते भएका छन् ।
मोरङः बयरवन–९ कानेपोखरीमा बिहीबार को ४ प ३९९१ नम्बरको मोटरसाइकल अनियन्त्रित भई दुर्घटना हुँदा मोटरसाइकलका चालक बयरवन ९ शुक्रबारे बस्ने तेजबहादुर श्रेष्ठ र पछाडि सवार उनका दाजु चन्द्रबहादुर श्रेष्ठ घाइते भएका छन् । घाइते दुबै जनाको न्युरो अस्पताल विराटनगरमा उपचार भइरहेको छ ।
सिरहाः लहान नगरपालिका १२ भोटिया चौकमा साँझ ६ बजेतिर स.३प ३८०० नम्बर र स.७प १२९१ नम्बरको मोटरसाइकल एक अर्कासँग ठोक्किदा लहान नगरपालिका १२ बस्ने रविन चौधरी, सरोज चौधरी र सिरहा लक्मीपुरपतार ६ बस्ने मिथिलेश कुमार साह घाइते भएका छन् । घाइते मध्ये मिथिलेशको अवस्था गम्भिर रहेको छ । उनलाई उपचारकालागि न्युरो अस्पताल विराटनगर ल्याइएको छ भने अन्य दुईको सप्तऋषि अस्पताल लहानमा उपचार गराइएको छ ।
सुनसरीः बराहक्षेत्र २ मा को. १ ख १८९५ नम्बरको बसले बिहीबार दिउँसो को. ५ प २२९९ नम्बरको मोटरसाइकललाई ठक्कर दिँदा बराहक्षेत्र २ की सविना राई गम्भिर घाइते भएकी छिन् । घाइते राईको विपी कोइराला स्वास्थ्य विज्ञान प्रतिष्ठान धरानमा उपचार भइरहेको छ । ठक्कर दिने बस र चालकलाई इलाका प्रहरी कार्यालय चतराले नियन्त्रणमा लिएको छ ।
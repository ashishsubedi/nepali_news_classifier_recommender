
﻿ संयुक्त लोकतान्त्रिक मधेशी मोर्चाका संलग्न दलहरुबीच मतभेद देखिएको छ। वार्तामा जाने नजाने र संविधान छोड्ने विषयमा नेपाल सद्& भावना पार्टी अध्यक्ष राजेन्द्र महतो र तराई मधेस लोकतान्त्रिक पार्टीका अध्यक्ष महन्थ ठाकूरबाट फरकफरक अभिव्यक्ति आएको छ। महन्थ वार्ताको पक्षमा छन् भने महतो विपक्षमा छन्। महतो र ठाकूरले बुधबार जनकपुरमा अलगअलग पत्रकार सम्मेलनको आयोजना गरी विभिन्न मुद्दामा फरकफरक अभिव्यक्ति दिएका छन्। तमलोपाका अध्यक्ष ठाकूरले सरकारले औपचारिक रुपमा बोलाए वार्तामा सहभागी हुनसक्ने बताएका छन् भने सद्भावनाका अध्यक्ष राजेन्द्र महतोले अब वार्तामा जानुको कुनै औचित्य नरहेको बताएका छन्।
 
महतोले मधेशीसँग गरिएको सम्झौता र अन्तरिम संविधानको जगमा संविधान निर्माण नगरिए वर्तमानको आन्दोलन नरोकिने र सरकारसंग कुनै पनि वार्ता नगर्ने चेतावनी दिएका छन् । तमलोपा अध्यक्ष महन्थ ठाकुरले प्रधानमन्त्रीले औपचारिक रुपमा पत्र पठाए आफुहरुले वार्तामा जाने विषयमा विचार गर्न सक्ने धारणा राखेका छन्। ठाकुरले भने, सरकारले मधेशी जनतामाथि गरिराखेको दमन बन्द गरी अन्तरीम संविधानअनुरुप संविधानबनाउने प्रतिबद्धता व्यक्त गरे हामी वार्तामा जाने विषयमा विचार गर्छौ। सद्भावना पार्टीका अध्यक्ष् महतोले संविधान सभाको वर्तमान प्रक्रियाबाट मधेशको अधिकार सुनिश्चित हुने अब कुनै संम्भावना नरहेकोले त्यहाँ मधेशी सभासदहरुले विरोध गर्नुको साटो विद्रोह गर्दै राजीनामा दिनुपर्ने बताएका थिए। महतोले भने, मोर्चाका घटक सबै नेताहरुले संविधान सभाबाट राजिनामा दिए भने २४ घण्टामै आन्दोलन निर्णायक बन्छ । 
 
ठाकुरले भने यो महतोको निजी विचार रहेको र संविधान सभाबाट राजिनामा दिने निर्णय समेत उनको पार्टीको मात्र रहेको बताए। ठाकुरले भनेर्, मोर्चामा यस विषयमा कुनै छलफल भएको छैन र अहिलेनै संविधान सभाबाट राजिनामा दिने बेला आएको छैन ।  तमलोपाका सभासदहरुले संविधान सभा र सडक दुवै ठाउँमा संघर्ष गरिराखेको र राजिनामा दिने बेला आयो भने त्यो निर्णय लिन पनि पछि नहट्ने ठाकुरको भनाइ छ। महतो र ठाकुरले वर्तमान सरकारले शान्तिपूर्ण आन्दोलनमा दमन गरिराखेको र यसले आन्दोलन अझ बढि सशक्त हुने चेतावनी दिएका छन्। सरकारले मधेशी, थारु, जनजाती सहित उपेक्षितवर्गहरुसंग भएको विगतका सम्झौताहरुलाई कार्यान्वयनमा ल्याउनुको साटो आफ्नो अधिकारका लागि शान्तिपूर्ण संघर्षमा रहेका जनताको आवाजलाई लठ्ठी र गोलीका बलमा दबाउन खोजेको महतोको भनाइ रहेको थियो।

वर्तमान सरकारका गृहमन्त्रीवामदेव गौतमले कैलाली र रौतहटमा भएको घटनाका सन्दर्भमा संसद्मा भ्रमपूर्ण र सद्भावबिग्रिने खालको अभिव्यक्ति दिएर जारी आन्दोलनलाई अझ बढि उग्र बनाउने कार्य गरेको भन्दै नेता महतोले यस्ता मन्त्रीलाई प्रधानमन्त्रीले तुरुन्तै पदच्यूतगरि कार्वाही गर्नुपर्ने बताए । मधेशका जिल्लाहरुमा सेना परिचालन गरी जनतालाई दमन गराउन खोज्ने प्रयास अतिनै निन्दनीय रहेको भन्दै महतोले यस्ता क्रियाकलापबाट जनताले यो देश हाम्रो हो वा होइन भन्ने कुरा सोच्न बाध्य हुने बताएका थिए। ठाकुरले पनि सेना परिचालनको निर्णय फिर्ता लिनुपर्ने मात्रै बताए । 

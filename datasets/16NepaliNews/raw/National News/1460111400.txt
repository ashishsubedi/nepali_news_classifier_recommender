
﻿
रवीन्द्र घिमिरे
२६ चैत, काठमाडौं । सरकारले यसै वर्ष एक सय किलोवाटभन्दा बढी सोलार बिजुली किन्ने भएको छ । सर्वसाधारणको घरमा उत्पादन भएका सोलार विद्युत पनि किन्ने कार्ययोजना तयार पारेको सरकारले विभिन्न संघसंस्था र निकायहरुमा उत्पादन भएर पनि खेर गइरहेका सोलार बिजुली किनेर राष्ट्रिय प्रसारण लाइनमा जोड्न लागेको हो ।
बैकल्पिक उर्जा प्रवर्द्धन केन्द्रले पहिलो चरणमा पाइलट प्रोजेक्टका रुपमा विभिन्न संघसंस्था र सरकारी निकायको सोलार बिजुली राष्ट्रिय प्रसारण लाइनमा जोड्ने तयारी गरेको छ । यो बिजुली नेपाल विद्युत प्राधिकरणले गतिलै मूल्य दिएर किन्नेछ ।  क-कसले बेच्दैछन् ?
बैकल्पिक उर्जा प्रवर्द्धन केन्द्रले आफ्नै कार्यालयमा उत्पादन हुने ४० किलोवाट बिजुली पनि प्रसारणलाइनमा जोड्दैछ । यस्तै नाष्टको खुमलटार र बोडेस्थित कार्यालय, ललितपुर उपमहानगरपालिका तथा नेपाल इञ्जिनियरिङ एसोसियशनमा उत्पादन भएको सोलार बिजुली पनि प्राधिकरणले किन्ने पक्का भइसकेको केन्द्रका सोलार डिभिजन प्रमुख मुकेश घिमिरेले अनलाइनखबरलाई जानकारी दिए ।
यी कार्यालयहरुबाट बिदको दिनमा उत्पादन भएका सबै बिजुली प्रसारण लाइनमा जाड्न सकिने छ भने अन्य दिन बढी हुने बिजुली मात्र आउनेछ ।
सर्वसाधारणसँग पनि किनिने
पहिलो चरणमा सोलारलाई प्रसारण लाइनमा जोडेपछि सर्वसाधारणको घर र विभिन्न कार्यालय तथा उद्योग, प्रतिष्ठानहरुमा खेर गएका बिजुली पनि किन्ने क्रम सुरु हनेछ । यसबाट जनताले आफ्नो घरका छतदेखि खाली जग्गामा सोलार प्यानल राखेर बिजुली उत्पादन गर्नसक्नेछन् । जसलाई सरकारले युनिटको ९ रुपैयाँ ६१ पैसा तिरेर खरिद गर्नेछ ।
उर्जा मन्त्रालयले उर्जा संकटकाल घोषणाका क्रममा ५ सय वाटभन्दा बढीको जुनसकै सोलार बिजुली राष्ट्रिय प्रसारणमा जोड्ने घोषणा गरिसकेको छ । धेरै बिजुली खपत हुने ठूला औद्योगिक, ब्यापारिक र अन्य प्रतिष्ठानमा ब्याकअपका रुपमा सोलार राख्न र त्यसबाट बढी हुने बिजुली किन्न प्रोत्साहित गर्ने भन्दै सरकारले यो योजना ल्याएको हो ।
१५० मेगावाट सोलार ग्रीडमा
डिजेल किनेर जेनेरेटर चलाउनु भन्दा सोलार सस्तो हुने भएपछि पछिल्ला दिनमा उद्योगहरुमा ठूला सोलार प्यानल राख्ने क्रम बढेको घिमिरेले बताए । अब सर्वसाधारणदेखि उद्योगहरुले पनि खेर जाने सोलार बिजुली सरकारलाई बेच्ने केन्द्रको विश्वास छ ।
नकाबन्दीपछि शहरी क्षेत्रमा विभिन्न व्यावसायिक फर्महरुले ५ सय वाटभन्दा माथिका २ सयभन्दा बढी सोलार जोडेका छन् । उद्योगहरुले पनि १ मेगावाटभन्दा बढी क्षमताको सोलार राख्न सुरु गरिसकेका छन् । यसले पनि जनतासँग सोलार किन्ने सरकारको योजना सफल हुने देखिएको अधिकारीहरुको बताउँछन् ।
नेपालमा विभिन्न ठाउँबाट झण्डै १ सयदेखि १५० मेगावाट सोलार बिजुली प्रसारण लाइनमा जोड्न सकिने अध्ययनले देखाएको छ ।
खरिद मूल्य कम भयोः व्यवसायी
सरकारले युनिटको ९ रुपैयाँ ६१ पैसामा सोलार बिजुली किन्ने घोषणा गरेपनि व्यवसायीहरु भने सन्तुष्ट छैनन् । लागतअनुसारको मूल्य नतोक्दा ब्यासायिक रुपमा सोलार उत्पादन गर्न नसकिने उनीहरु बताउँछन् ।
यसबारे व्यावसायीहरुले सरकारसमक्ष सोलार बिजुली किन्ने मूल्य सापेक्ष बनाउन माग गरिसकेका छन् । उर्जा मन्त्रालयले त्यसमा पुनरावलोकनको तयारी गरिरहेको स्रोतले बतायो । खरिद मूल्य बढेपछि नेपालमा व्यावसायिक रुपमा सोलारमा ठूला लगानी भित्रिने मन्त्रालयको अपेक्षा छ ।
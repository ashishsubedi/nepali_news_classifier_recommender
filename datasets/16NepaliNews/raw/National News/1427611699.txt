
﻿काठमाडौं । एकीकृत नेकपा माओवादीका अध्यक्ष पुष्पकमल दाहाल प्रचण्डलाई उनकै एक पोलिटब्यूरो सदस्यले हत्या गर्ने योजना बनाएको आरोप लागेको छ । यसअघि प्रचण्डले पटक पटक आफूलाई मार्ने योजना बनेको भन्दै सार्वजनिक रुपमै बोल्ने गरेका थिए ।  प्रचण्डलाई मार्ने योजना बनाएको आरोप एमाओवादीका पोलिटब्यूरो सदस्य तथा सभासद प्रभु साहमाथि लागेको छ । एमाओवादीका दुई केन्द्रीयले नै यो आरोप लगाएका हुन् । एमाओवादीका केन्द्रीय सदस्य तथा सभासदसमेत रहेका अशोक जयसवाल र सत्यनारायण भगतले यस्तो आरोप लगाउँदै प्रभुलाई अर्का नेता बाबुराम भट्टराईले संरक्षण गरेको समेत दावी गरेका छन् ।  शनिवार विरगञ्जमा पत्रकार सम्मेलन गरेर यो कुराको सार्वजनिक गरिएको हो । पत्रकार सम्मेलनमा बोल्दै सभासदद्वयले प्रभु साहले बनाएका विगतका केही हत्याकाण्डका योजनाहरु समेत उल्लेख गरेका थिए । प्रभु साहले हत्या गर्ने योजना बनाएको थाहा पाएपछि नै अध्यक्ष प्रचण्डले आफू असुरक्षित रहेको भनाई सार्वजनिक गरेको समेत उनीहरुले दावी गरे ।  पत्रकार सम्मेलनमा बोल्दै सभासद तथा केन्द्रीय सदस्य जयसवालले भने, & केही समययता अध्यक्ष दाहालले आफू असुरक्षित भएको भन्दै आउनुभएको छ । यसको कारण प्रभु साह पनि हुन् ।&   साथै उनीहरुले पत्रकार सम्मेलनमा प्रभु साहले आफूहरु सहित जिल्लाका अन्य नेताहरुको हत्याको योजना समेत बनाइरहेको र त्यसका लागि गिरोह परिचालन गरेको दावी गरे । अहिले पनि प्रभु साह अपराधिक गिरोहको नाइके रहेको उनीहरुले दावी गरेका छन् ।  त्यसैगरी पत्रकार सम्मेलनमा नेता जयसवाल र भगतले रौतहटको गौरमा २०६३ साल चैतमा भएको ठूलो हत्याकाण्डमा पनि प्रभु साहको सम्लग्नता रहेको दावी गरे । त्यस्तै हिन्दु युवा संघका अध्यक्ष काशीनाथ तिवारीको हत्या पनि प्रभु साहकै निर्देशनमा भएको आरोप लगाए । केस तथा सभासद भगतले भने, & प्रभु साहले नै जानाजानी एकै ठाउँमा फोरमसँग कार्यक्रम जुधाएर गौर नरसंहार मच्चाएका हुन् ।&  आजको अन्नपूर्ण पोष्टमा प्रकाशित समाचारमा साह बाबुराम पक्षधर र जयसवाल र भगत प्रचण्डपक्षधर भएको बताइएको छ । जयसवाल र भगतले प्रभु साको षड्यन्त्रका कारण संविधानसभाको दोस्रो निर्वाचनमा भोजपुरा क्षेत्रका १७ सिटमध्ये १५ सिटमा आफ्नो पार्टी पराजित हुन पुगेको आरोप समेत उनीहरुले लगाए ।  प्रचण्डको हत्या गर्ने .योजना बुनेको आरोप लागेका नेता प्रभु साहले भने नेता जयसवाल र भगतले गरेको यो दावीको खण्डन गरेका छन् । उनले यो आरोप कपोलकल्पित र भ्रमपूर्ण भएको बताउँदै आफूले त्यस्तो कल्पना नै गर्न नसक्ने बताएका छन् । 

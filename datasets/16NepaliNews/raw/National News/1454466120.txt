
﻿
तीन सय ५० वर्षपछि पुनर्निर्माण हुने
रानीपोखरीको मध्यभागमा अवस्थित बालगोपालेश्वर मन्दिरको पुनर्निर्माण आउँदो तिहारसम्ममा सम्पन्न गरिने भएको छ । यो मन्दिर भाइटीकाका दिन मात्रै  सर्वसाधारणका लागि खुला राखिन्छ ।
गत वैशाखमा गएको विकाशकारी भूकम्पबाट बालगोपालेश्वर मन्दिर पूर्ण क्षति भएको थियो । झन्डै तीन सय ५० वर्षपछि काठमाडौं महानगरपालिकाले सो मन्दिरसँगै रानीपोखरीको पुनर्निर्माण गर्न लागेको छ ।
वैशाखदेखि पुनर्निर्माण थालिने
भूकम्पपछिको पुनर्निर्माण महाअभियान सुरु गरिएको ऐतिहासिकस्थल रानीपोखरीमा पुनर्निर्माण कार्य आगामी वैशाखदेखि सुरु गर्न लागिएको छ । निर्माण कार्य सुरु भएको ६ महिनामा सम्पूर्ण काम सक्ने महानगरपालिकाको योजना छ । पुनर्निर्माणपछि यस मन्दिरको मुहार फेरिने विश्वास महानगरपालिकाको भौतिक पूर्वाधार तथा निर्माण विभाग प्रमुख डा. उत्तरकुमार रेग्मीले व्यक्त गरे ।
१२ करोड बजेट विनियोजन
महानगरपालिकाले रानीपोखरी पुनर्निर्माणका लागि बोलपत्रसमेत आह्वान गरिसकेको छ । पुनर्निर्माणका लागि १२ करोडको बजेट विनियोजन गरिएको छ । माघ २ गते राष्ट्रपति विद्यादेवी भण्डारीले रानीपोखरी पुगेर पुनर्निर्माण अभियानको थालनी गरेको थियो ।
हरियाली र सुन्दरता थप्ने योजना
रानीपोखरीको नाममा झन्डै ६० रोपनी जग्गा रहेको छ । पुनर्निर्माणका क्रममा उक्त क्षेत्रमा हरियाली बढाउने र सुन्दरता थप्ने काम हुने महानगरपालिकाले जनाएको छ । ६० रोपनी जग्गामध्ये ४० रोपनी पोखरीले ओगटेको छ । पोखरीको हिलो फाल्ने काम ठूलो चुनौतीका रूपमा रहेको महानगरपालिकाले बताएको छ ।
विद्युत् जोडेर झिलिमिली बनाइने
झन्डै तीन सय ५० वर्षपछि पुनर्निर्माण र सौन्दर्यकरण हुन लागेको रानीपोखरीका केही स्थानमा विद्युत् जडान गरी झिलिमिली बनाइनेछ । महानगरका प्रमुख कार्यकारी रुद्रसिंह तामाङका अनुसार रानीपोखरीले चर्केजतिका भागको पुनर्निर्माण गरी सुन्दर बनाइनेछ । (रासस)

﻿सरकारलाई महिला आयोगको सुझाब
नयाँ पत्रिकाकाठमाडौं, माघ १८
राष्ट्रिय महिला आयोगले महिला हिंसा वा घरेलु हिंसा गर्नेलाई राजनीतिक दलको नेता वा उम्मेदवार बन्न नदिने प्रावधान बनाउन माग गरेको छ । आइतबार प्रधानमन्त्री केपी शर्मा ओलीलाई बुझाएको प्रतिवेदनमा त्यस्तो माग गरिएको छ ।
बाध्यकारी ऐन बनाउन सुझाब
आयोगले संवैधानिक ऐन कानुन बनाउँदा बाध्यकारी ऐन, कानुन बनाउनुपर्ने र राज्यबाट पास भएको ३३ प्रतिशत राजनीतिक दल वा सरकारी संयन्त्रमा लागू हुने नीति निर्माण गर्नुपर्ने सुझाव पनि सरकारलाई दिएको छ।
कानुन बलियो बनाउाछु : प्रधानमन्त्री
प्रतिवेदन बुझ्दै प्रधानमन्त्री ओलीले महिला सशक्तीकरण बढाउन स्थानीयस्तरमा विद्यमान कूरीति प्रथाविरुद्धका कानुन बलियो हुनुपर्ने बताए । उनले सामाजिक र आर्थिकस्तरमा महिला सशक्त हुनुपर्नेमा जोड दिँदै महिला सक्षम हुनसके उनीहरूको न्यायमा पहुँच सहज हुने धारणा राखे ।
स्वयंको क्षमता बढाउन सल्लाह
महिला भएकै कारण हुने विभेद, हिंसा, बेचबिखनजस्ता कुराको अन्त्यका लागि महिला स्वयंको क्षमता र सीप अभिवृद्धि गर्नुपर्ने प्रधानमन्त्रीको भनाइ थियो । आयोगका सदस्य उर्मिला विश्वकर्माले आर्थिक वर्ष ०७१/७२ मा आयोगले गरेका कार्यलाई प्रस्तुत गर्दै आयोगमा आउने हिंसासम्बन्धी निवेदनमा घरेलु हिंसा र महिला हिंसाका निवेदनको संख्या धेरै रहेको बताइन् ।
घरेलु हिंसाका निवेदनको चाङ
आयोगको तथ्यांकअनुसार कूल निवेदनमध्ये ७५.६६ प्रतिशत अर्थात् ३१७ वटा निवेदन घरेलु हिंसाका छन् भने २४.३४ प्रतिशत अर्थात् १०२ वटा महिला हिंसाका निवेदन दर्ता भएका छन् । यीमध्ये ६५.१६ प्रतिशत (२७३) घरेलु हिंसाका मुद्दा फछर्यौट भएका छन् । यसैगरी, २२.९ प्रतिशत अर्थात् ९६ वटा महिला हिंसाका मुद्दा फछर्यौट भएका छन् ।
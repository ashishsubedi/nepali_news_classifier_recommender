
﻿काठमाडौं/ नेपाली लेखक, कवि तथा साहित्यकारहरूले भारतको जबहारलाल नेहरू विश्वविद्यालय घटनाप्रति चिन्ता जनाएका छन् । ३४ जना लेखक तथा साहित्यकारले शनिबार विज्ञप्ति जारी गर्दै जेएनयूका अध्यक्ष कन्हैया कुमारलाई राजद्रोहको अभियोग लगाइएकामा विरोध जनाएका छन् ।
‘जबहारलाल नेहरू विश्वविद्यालयका हालैका घटनाबाट हामीमा गहिरो चिन्ता उत्पन्न भएको छ । विश्वविद्यालयका अध्यक्ष कन्हैया कुमारद्वारा नागरिक अधिकार तथा भिन्न मत राख्न पाउने स्वतन्त्रतासम्बन्धी सार्थक संवादलाई बढावा दिने अभिप्रायले गरिएको भाषणलाई लिएर उनलाई पक्राउ गरी राजद्रोहको अभियोग लगाइनु अभिव्यक्ति स्वतन्त्रतामाथिको आक्रमण हो,’ उनीहरूले भनेका छन्, ‘जुन स्वतन्त्रता कुनै पनि शिक्षण संस्थाको नाभिस्थलमा रहनुपर्ने एक सार्वत्रिक मूल्य हो ।’
यो घटना भारतीय नागरिकहरूका लागि मात्र नभई समान तथा न्यायपूर्ण समाजको परिकल्पना गर्ने प्रत्येक व्यक्तिका लागि चिन्ताको विषय भएको उनीहरूको भनाइ छ । ‘भिन्न मतको गलो अँठ्याउन उन्मादका साथ यो प्रवृत्ति सुरु भएको छ र यो प्रवृत्ति भिन्न मत राख्ने प्रत्येक आवाजको गलो ननिमोठुन्जेल एउटा अवरोध, अन्धवेग र दमनचक्रका रूपमा रहने खतरा छ । तसर्थ, कुनै पनि आवाजको गलो निमोठ्ने यस प्रकारका दुष्प्रयासहरूको असंदिग्ध रूपले भत्र्सना गरिनु वाञ्छनीय छ,’ विज्ञप्तिमा भनिएको छ । भारतीय सत्ता तथा सत्ताइतरका संयन्त्रहरूद्वारा भिन्न मत राख्नेहरूका मुख थुन्न र स्वतन्त्र अभिव्यक्तिमाथि अवरोध पैदा गर्न प्रदर्शन गरिएको डरलाग्दो उन्मादको नेपाली लेखकहरूले भत्र्सना गरेका छन् ।
भारतीय सरकारको कदमको विरोध जनाउँदै कन्हैया कुमारप्रति दृढ ऐक्यबद्धता जनाउनेमा मञ्जुश्री थापा, खगेन्द्र संग्रौला, सिके लाल, किशोर नेपाल, रवि थापा, अन्विका गिरी, प्रवीण अधिकारी, अनशु गुरुङ, शिवराम यादव, अनुभनव अजित, चिरन मानन्धर, तारा चाम्लिङ, उज्ज्वल प्रसाईं, उज्ज्वल महर्जन, युक्त बज्राचार्य, सुदीप पोखरेल, अमान्दा मानन्धर गुरुङ, स्मिता मगरलगायत छन् ।
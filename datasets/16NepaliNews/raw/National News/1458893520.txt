
﻿काठमाडौं/ एमाओवादी उपाध्यक्ष नारायणकाजी श्रेष्ठ प्रकाशको नाकको हड्डी र पिनासको शल्यक्रिया गरिएको छ । नाक बन्द हुने र सास फेर्न गाह्रो हुने समस्या देखिएपछि उनी धापाखेलस्थित सुमेरु अस्पताल भर्ना भएका थिए । उनको बुधबार राति शल्यक्रिया गरिएको हो ।

नेता श्रेष्ठको नाकको दुईवटा प्वालको बीचमा रहेको हड्डी बांगिएको र पिनास पनि बढेको पाइएकाले अत्याधुनिक दुर्बिन प्रविधिमार्फत हेरेर शल्यक्रिया गरिएको श्रेष्ठको उपचारमा संलग्न नाक, कान तथा घाँटी रोग विशषेज्ञ डा. अजित नेपालले जानकारी दिए । नाक बांगिनुका साथै पिनासबाट पीडित श्रेष्ठको नाक बन्द, निद्रामा धेरै घुर्ने र राति एक्कासि सास फेर्न गाह्रो हुने समस्या थियो ।
श्रेष्ठको स्वास्थ्यमा सुधार आउन केही समय लाग्ने अस्पतालले जनाएको छ । श्रेष्ठको स्वास्थ्य अवस्थाबारे बिहीबार एमाओवादी अध्यक्ष पुष्पकमल दाहाल प्रचण्डले जानकारी लिएका थिए ।
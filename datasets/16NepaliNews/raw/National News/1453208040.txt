
﻿
५ माघ, काठमाडौं । नेपाली कांग्रेसका नेता मिनेन्द्र रिजालले अहिले सरकार ढाल्ने फुर्सद कांग्रेसलाई नभएको बताएका छन् । पार्टीको महाधिवेशन, भूकम्पको पुनर्निर्माण, अघोषित नाकाबन्दी र मधेसको समस्या समाधान गर्नुपर्ने बेला भएकाले कांग्रेस सरकार ढाल्न भने नलाग्ने स्पष्ट पारे ।
रिपोर्टर्स क्लबले मंगलबार आयोजना गरेको साक्षात्कारमा रिजालले भने, ‘जनताले सरकारको कामप्रति निराशा प्रकट गर्न थालिसकेका छन् । प्रधानमन्त्री आफै आफ्नो खिसिटिउरी गर्दैछन् । यस्तो हो भने सरकार ढल्ने दिन टाढा छैन । तर कांग्रेस अहिले सरकार ढाल्न तिर लाग्दैन ।’
साक्षात्कारमा नेकपा एमाले स्थायी समिति सदस्य शंकर पोख्रेलले उनले कांग्रेस प्रतिपक्षमा नबसी मधेस समस्या र नाकाबन्दी समाधानका लागि केन्द्रीत भएको भए त्यो सकारात्मक हुने थियो भनि टिप्पणी गरे ।
उनले प्रधानमन्त्री केपी शर्मा ओलीले विकास तिर बहस लैजान सफल भएको भन्दै प्रधानमन्त्रीले कुनै पनि कुरा विना योजना नबोलेको दावी गरे । पोख्रेलले भने, ‘हावाबाट विजुली निकालिरहेका छन । हावाबाट विजुली निकाल्न केही दिनमा एमओयू हुँदैछ । काठमाडौंमै रहेको ग्यास भण्डारको उपयोग गर्ने कार्ययोजना खानी विभागले ल्याइसकेको छ । काम गर्न खोज्नेलाई हावा कुरा बोल्यो भन्ने ?’
पोख्रेलले काग्रेस सरकारमा नगएका कारण साना पार्टीलाई मिलाएर सरकार बनाउँदा केही ठूलो भएको स्विकार गर्दै भने, ‘आफू सरकारमा नजाने अनि साना पार्टी मिलाएर सरकार बनाउँदा ठूलो आकार किन बनाएको भन्न मिल्दैन । २०५ सांसद हुँदा ४७ जनाको मन्त्री मण्डल बनाउने भन्न मिल्दैन । यो सरकारले नेपाल र नेपालीको शिर झुक्न दिएको छैन समस्याको समाधान गर्दै अघि बढीरहेको छ ।’
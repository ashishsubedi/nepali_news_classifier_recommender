
﻿राजविराज, ८ भदौ । सप्तरीको शम्भुनाथ नगरपालिका वडा नम्वर–१ मा रहेको दिप नारायण चौधरीको मोटरसाइकल ग्यारेजमा मंगलबार आगलागी हुँदा अन्दाजी ८ लाख बराबरको क्षति भएको छ ।
साँझ ६ बजेको समयमा ग्यारेजमा बिजुलीबाट ब्याट्री चार्ज गर्ने क्रममा बिजुलीको तार सर्ट भई आगलागी भएको हो । आगलागीबाट ग्यारेजमा रहेको ३ वटा डिस्कोभर मोटरसाइकल १ वटा अल्बा गरी जम्मा ४ वटा मोटरसाइकल, मोटरसाइकलको पार्टपुर्जा गाडी धुने मेसीन समेत गरी अन्दाजी ८ लाख बराबरको क्षति भएको प्रहरीले जनाएको छ । ग्यारेजमा लागेको आगलागी प्रहरी, दमकल र स्थानीय बासीहरुको सहयोगमा नियन्त्रणमा लिईएको छ ।

﻿
१२ मंसिर, काठमाडौं । प्रमुख प्रतिपक्ष नेकपा एमालेका अध्यक्ष केपी शर्मा ओलीले मधेसको मुद्दा भन्दै मधेस केन्द्रित दलहरुले मुद्रा आर्जनको मुद्दालाई चर्काएको आरोप लगाएका छन् ।
पूर्वप्रधानमन्त्री समेत रहेका ओलीले संविधान संशोधनको औचित्य पुष्टि गर्न मधेस केन्द्रित दलहरुलाई चुनौति पनि दिए ।
युवा संघ नेपालले आइतबार आयोजना गरेको कार्यक्रममा अध्यक्ष ओलीले भने, ‘मुद्दा मधेसको, मुद्रा मेरो भन्ने मधेसका नेताहरुको जुन तरिका छ त्यो गलत हो । मुद्रा मेरो भन्ने राजनीति उहाँहरुले गरिरहनु भएको छ ।’
अध्यक्ष ओलीले मधेस मुद्दाको नाममा मुद्रा संकलन अभियानलाई जारी राख्नु देशको हितमा नभएको बताए ।
एमालेले संविधान संशोधन गर्न दिन्न नभनेको बरु राष्ट्रियता र भौगोलिक अखण्डताको कुरा गरिरहेको बताए । संविधान संशोधनको नाममा भइरहेको षडयन्त्रको मात्रै एमालेले विरोध गरिरहेको ओलीले प्रष्ट्याए ।
‘अहिले संविधान सशोधनको सवाल उठिरहेको छ । हामीले भन्न खोजेको कुरो दर्ताको हो र ? हामीले भन्न खोजेको संविधान संशोधन हुन्छ की हुँदैन भन्ने बहसको हो र ?’ ओलीले प्रश्न गर्दै भने, ‘हामीले भौगोलिक अखण्डताको कुरा गरिरहेका छौं । किस्ता-किस्तामा देखिने षडयन्त्रको कुरा गरिरहेका छौं ।’
अध्यक्ष ओलीले सरकार संविधान कार्यान्वयन गर्न छाडेर मुलुकलाई द्वन्द्वमा फसाउन लागिपरेको आरोप पनि लगाए ।भिडियो हेर्नुहोस् 

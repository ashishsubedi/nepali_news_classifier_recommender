
﻿
२७ पुस, दाङ । नेकपा एमालेका उपाध्यक्ष युवराज ज्ञवालीले एमाले नेतृत्वमा बनेको वर्तमान सरकार अहिले नै नढल्ने बताएका छन् । उनले बाहिर हल्ला भएजस्तै अहिले नै सरकार ढल्ने कुनै सम्भावना नरहेको बताए ।
ज्ञवालीले सरकार चलाउने क्रममा केही गल्ती–कमजोरी भएको भन्दै काँग्रेसले नचाहँदासम्म सरकार नढल्ने बताए । ज्ञवालीले भने, ‘यो सरकार अझै टिक्छ, विपक्ष ठूलो दल काँग्रेसले सरकार ढाल्नेबारे केही कुरा गरेको छैन । मधेसवादी दलले कुनै हालतमा सरकार ढाल्न सक्दैनन् ।’
पत्रकारसम्मेलनमा ज्ञवालीले सत्तापक्ष केही दलका नेताले सरकारले काम गर्न सकेन भन्दै बाहिर भाषण गर्दै हिँड्नुभन्दा पनि सरकारका राम्रा र नराम्रा कामलाई छुट्याएर सुझाव दिन पनि आग्रह गरे ।
उनले मधेसवादी दलले गरेको आन्दोलनको कुनै तुक नभएको बताएका छन् । मधेसवादी दलले गरेको आन्दोलनमा स्वयम् त्यहाँका जनताले उनीहरुलाई साथ नदिएको भन्दै नेता एक्लैले गरेको आन्दोलनको तुक नभएको बताए ।
एक अर्को प्रसङ्गमा उपाध्यक्ष ज्ञवालीले चीनको अविश्वासका कारण पेट्रोलियम पदार्थ आयात हुन नसकेको भन्दै प्रधानमन्त्रीलाई नै चीनले बोलाएको र केही दिनमा नै त्यसको निकास निस्कने बताए । रासस

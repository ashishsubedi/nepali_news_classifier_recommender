
﻿
रोजगारीका लागि विदेशिने युवाहरुका लागि दक्षिण कोरिया सपनाको देश हो । कोरिया भाषा परीक्षा ईपीएसका लागि आवेदन दिन लाग्ने नेपाली युवाहरुको लाइनले पनि त्यसलाई पुष्टि गर्छ ।
नेपालीहरुले कोरिया पुगेर राम्रै कमाइ गरिरहेका पनि छन् । तर, बेलाबेलामा कोरियाबाट दुःखद खबर आउँछ, नेपालीले आत्महत्या गरे ।
यस्तो किन त ? कोरियास्थित नेपाली दूतावासमा झण्डै साढे तीन वर्ष श्रम सहचारीका रुपमा काम गरेका अनिलकुमार गुरुङ भन्छन्, ‘कहिलेकाहीँ घरले पनि मार्छ ।’ त्यति मात्र होइन, थुप्रै नेपालीहरु डिप्रेशनको सिकार भएको उनको दाबी छ ।
उनका अनुसार, दक्षिण कोरिया ‘कामको देश’ हो, जहाँ नेपालीहरुले सोचे जस्तो सजिलो नहुन पनि सक्छ ।
गुरुङले कोरियामा नेपाली कामदारसँग जोडिएका नौ प्रसंग यसरी सुनाए:
नेपालीहरुमा डिप्रेशन बढ्दै छ
राम्रो कमाइ हुने सोचले कोरिया पुगे पनि त्यहाँको परिवेशमा भिज्न नसक्नेहरुलाई बढी समस्या पर्छ । हाम्रो परिवेशभन्दा बिलकुल फरक ठाउँमा पुग्दा अनेक ‘फिलिङ्स’ आउन सक्छन् । त्यहाँको जीवनशैलीसँग भिज्न नसकेपछि कतिपय डिप्रेशनमा जान्छन् ।
कोरियामा धेरै नेपाली डिप्रेशनमा जानुको कारण यही हो । यही डिप्रेशनले कतिपयलाई मृत्युको मुखमा समेत पुर्‍याएको छ । विरानो देशमा घर-परिवारको याद आउँछ । यसलाई व्यवस्थापन गर्ने शक्ति र तरिका आवश्यक हुन्छ । यो भएन भने मान्छेले अप्रत्यासित निर्णय गर्छ, जो दुःखद पनि हुन सक्छ ।
यहाँबाट गएको एउटा भाइले गएको सातौं दिनमै ‘दाइ म मर्न लागेँ, मलाई बचाउनुस्’ भनेर फोन गरे । फोन आउँदा रातिको १२ बजेको छ, बाहिर हिउँ परिरहेको थियो । म भन्दा तीन सय किलोमिटर पर भएका उनलाई स्थानीय नेपालीको रेष्टुराँको सहयोग लिएर बचायौं । यस्ता धेरै घटना छन् । कतिपयलाई त चाहेर पनि बचाउन सकेनौं ।
आफ्नो ज्यानकै ख्याल नगरी कमाउने लाई फेरि घरबाट पनि ‘फलानाको छोराले एक लाख पठाउँछ, तैंले किन ५० हजार ?’ भन्ने चलन छ । यसले गर्दा उनीहरु प्रेसरमा हुन्छन् । कतिपयले कामको प्रेसरका कारण आत्महत्या गरेका छन् ।
शहरी रमझममा भिजेका युवा कामका क्रममा एकै पटक जंगलको कुना-कुनामा पर्‍यो भने ऊ आत्तिनु स्वाभाविकै हो । तर, सबैको हकमा त्यस्तो छैन । कोरियामा त्यस्तो दबावमा ४० हजार युवा छन्, जसले त्यसलाई झेल्दै राम्रो कमाइ पनि गरिरहेका छन् ।
पैसा-पैसा भन्ने धेरै भए
कोरियामा पैसाकै लागि कम्पनीले तोकेको भन्दा बढी काम गर्नेहरु पनि छन् । एकोहोरो काम-काम भनेर पनि हुँदैन । ६ दिन काम गरेपछि एक दिन ‘इन्जोय’ गर्नुपर्छ । घुम्नका लागि कोरियामा धेरै राम्रा ठाउँ छन् ।
तर, केही नेपालीहरु पैसा कमाउन हदभन्दा बढी घोटिएका छन् । उनीहरु पैसा-पैसा मात्रै भन्छन् । आफ्नो ज्यानकै ख्याल नगरी धेरै कमाउन मरिमेटेर लागेका छन् । उसैलाई फेरि घरबाट पनि ‘फलानाको छोराले एक लाख पठाउँछ, तैंले किन ५० हजार ?’ भन्ने चलन छ ।
यसले गर्दा उनीहरु प्रेसरमा हुन्छन् । कतिपयले कामको प्रेसरका कारण आत्महत्या गरेका छन् ।
घरले पनि मार्छ
यसको एउटा उदाहरण मसँग छ । एउटा सानो भाइ थियो । कोरिया गएको सात महिनापछि उसले काम गर्नैै सकेन । घर आउन टिकट काट्यो ।
तर, फर्कनुअघि घरमा फोन गर्दा उसले गाली खायो । घरबाट उसलाई ‘किन फर्कन लागेको’ भनेर हप्काइयो । ऋण तिर्नै बाँकी छ भन्दै डर देखाइयो । घरबाट हप्की खाएपछि ऊ नजिकैको ग्यारेजमा झुन्डियो ।
उसको मृत्युमा ऊभन्दा बढी दोषी उसको परिवार हो । कामदारका परिवारले पनि कोरियामा आत्महत्या प्रोत्साहित गर्दै छन् ।
विदेशमा काम गर्न गएकालाई घरबाट दबाव दिनै हुँदैन । उसका दुःख-सुख के छ भनेर सोध्ने र सहानुभूति दिने हो । घरका समस्यालाई थामथुम पार्नुपर्छ ।
तर, हाम्रो सामाजिक परिवेश देखासिकी गर्ने खालको छ । विदेशमा भएकालाई दुःख वा डर देखाएर पैसा कमाउन दबाव दिन्छौं, जसले उसलाई आत्महत्यासम्म धकेल्न सक्छ ।
एक्लै बस्न तयार हुनुपर्‍यो
कोरियामा एकोहोरो भएर काम गर्नुपर्ने हुनसक्छ । एकलासको एउटा जंगलमा एउटा कृषि र्फम मात्रै छ, त्यहाँ एउटै मात्र आप्रवासी कामदार पनि भेटिए । अर्काको देशमा त्यसरी जंगलको बीचमा एक्लै बस्नुपर्ने हुन्छ । त्यसरी बस्दा मान्छेले धेरै सोच्छ । निद्रा नपर्न सक्छ । त्यसले शरीरमा अस्वस्थता आउन सक्छ ।
कतिपयको के पनि देखियो भने, भर्खरको कलिलो ठिटो काममा अनेक दुःखमा घोटिएको छ । २१/२२ वर्षको त्यो युवक खासमा विश्वविद्यालयको कोठामा हुनुपर्नेे हो । उसले राम्रो पढेको पनि छ, ग्रयाजुएट गरेको छ । तर, रहरलाग्दो उमेरमा सबैबाट छुुटिट्टएर एक्लै पर्दा उसले के सोच्छ ?
कहिल्यै नभोगेको दुःख र त्यस क्रममा आउने सोचहरुले मान्छेमा पार्ने असर हामी सजिलै अनुमान गर्न सक्छौं । अहिलेको समस्या यस्तै चिजबाट जन्मिएको हो ।
स्वास्थ्य कमजोर भए किन जानु ?
कोरिया मिहिनेत गर्नेहरुको देश हो । यहाँबाट जानेलाई त्यहाँ पुगेर तोकिएको काम गर्न सक्छु भन्ने आत्मविश्वास हुनुपर्छ । यहाँबाट मजदुरको रुपमा गएर कतिपय म्यानेजरसम्म भएका छन्, म पनि त्यस्तै हुन्छु भन्ने सोच्नुपर्छ ।
जानुअघि आफ्नो मानसिक वा शारीरिक अवस्था हेर्नुपर्छ । स्वास्थ्य समस्या छ भने डाक्टसँग सल्लाह लिनुस् । रोगी र बिरामी मान्छेहरु सकेसम्म नजाँदा नै हुन्छ । कतिपय त औषधि खाँदाखाँदै गएका पनि छन् ।
त्यहाँ पुगेपछि एकोहोरो रुपमा काम गर्नुपर्छ, एक्लै बस्नुपर्ने हुन्छ, जसले धेरै युवा डिप्रेशनमा गएका छन् । एक जना डिप्रेशनको बिरामी थियो । उसलाई नेपाल पठाउन कम्पनीबाट झिकिसकिएको थियो । गाडी लिएर उसलाई लिन जाँदाजाँदै झुन्डिएर मर्‍यो ।
मौसमले पनि अप्ठेरोमा पार्छ
कोरियामा मौसमले पनि गाह्रो पार्छ । नेपालको जस्तो उज्यालो घाम हत्पती लाग्दैन । यति चिसो हुन्छ, बाहिर उभिनै गाह्रो पर्छ । हामी सबै हिमाली भेगका त हैनौं, पहाड र तराईंका पनि छौं । भैरहवाको मान्छेलाई एकै पटक त्यस्तो मौसममा पुग्दा पक्कै सहज हुँदैन । त्यहाँको तापक्रम माइनस १८/२० सेन्टिग्रेटसम्म जान्छ ।
त्यहाँ बिहान ८ बजे काममा जानुपर्छ । त्यो भनेको ७ बजेर ५९ मिनेट पनि हैन, ८ बजेर १ मिनेट पनि हैन । एक मिनेट ढिला हुनु भनेको त्यहाँको सिस्टम बिगार्नु हो ।
मौसमका कारण कृषि कामदारलाई बढी समस्या हुन्छ, किनभने अधिकांश समयमा बाहिर काम गर्नुपर्छ । कोही साग काट्ने काममा छन् त कोही धान खेतमा ।
बदलिएको मौसममा आफूलाई भिजाउन त्यहाँ कामदारलाई गाह्रो छ । पहिलो तीन महिना त निकै कष्ट पर्छ । तर, बाहिर काम गर्नेहरुले त मौसमको चुनौती सँधै खेप्नुपर्छ ।
समयको पक्का हुनुपर्छ
त्यहाँ बिहान ८ बजे काममा जानुपर्छ । त्यो भनेको ७ बजेर ५९ मिनेट पनि हैन, ८ बजेर १ मिनेट पनि हैन । एक मिनेट ढिला हुनु भनेको त्यहाँको सिस्टम बिगार्नु हो ।
जस्तै, कुनै कम्पनीमा मेसिनको लहरमा बसेर एउटा कामदारले खोल हाल्ने, एउटाले पेच कस्ने, अर्कोले प्याकिङ गर्ने लगायत काम गर्ने सिस्टम होला । तर, पेच हाल्ने मान्छे ढिला हुँदा त्यसपछिका काम गर्नेहरु कामविहीन हुन सक्छन् र प्रोडक्टहरु नै खेर जान सक्छन् ।
अधिकांश कम्पनीमा मध्याह्न १२ देखि १ बजेसम्म लन्च आवर हुन्छ । १ बजे कम्पनीभित्र छिरिसक्नुपर्छ । सबै कामदारलाई निश्चित जिम्मेवारी दिएको हुन्छ, त्यसलाई निकै गम्भीरतापूर्वक पूरा गर्नुपर्छ ।
अधिकांश कम्पनीमा ४ देखि ८ घण्टासम्म ओभरटाइम गर्नैपर्छ । समय व्यवस्थापन र जिम्मेवारीको बोधको गहनतम विषय हो यो । किनभने लगातार घन्टौं ड्युटी गर्न सहज छैन ।
नेपालमा टाइममाथि यति हदसम्म ‘पङ्चुअल’ भएर हामीले कुनै काम गरेका हुन्नौं । कोरियामा टाइममा बाँधिएर गर्नुपर्ने काम र महत्वपूर्ण जिम्मेवारी नेपाली युवाका लागि पक्कै पनि सजिलो छैन । किनभने हामी हुर्किएको संस्कार बेग्लै छ ।
नेपालको जस्तो काम गराइको शैलीले त्यहाँ हुँदै-हुँदैन ।
सर्टिफिकेट के काम !
कोरियामा पढाइको त गणना नै छैन । जति पढेर जानुस्, कुनै अर्थ नै छैन । मास्टरकै सर्टिफिकेट छ भने पनि घरमै थन्क्याएर जानुस् ।
एक जना निकै बलिष्ठ ज्यान भएका मगर भाइ छन्, उनी त्यहाँको कम्पनीको साहु जस्तै भएर बसेका छन् । ज्वाइँको जस्तै मान/सम्मान पाएका छन् । उनले महिनाको तीन लाखभन्दा बढी कमाउँछन् ।
एक जना भाइ मकहाँ रुँदै आए । उसले म्याथम्याटिक्समा एमए गरेको रहेछ । नेपालमा पढाएर ६० हजार रुपैयाँसम्म कमाएका पनि रहेछन् । त्यहाँ पुग्दा उनलाई ठीक लागेन र महिनामै फर्किए । त्यहाँको कार्यशैलीमा भिज्न सजिलो छैन ।
मिहिनेती युवा कोरियाका ज्वाइँ !
कोरियामा नेपालीहरु समस्यामा मात्र छैनन्, राम्रो गर्नेहरु पनि छन् । दिइएका जिम्मेवारी पूरा गर्नेहरु कोरियाका ‘ज्वाइँ’ जस्तै हुन् ।
एक जना निकै बलिष्ठ ज्यान भएका मगर भाइ छन्, उनी त्यहाँको कम्पनीको साहु जस्तै भएर बसेका छन् । ज्वाइँको जस्तै मान/सम्मान पाएका छन् । उनले महिनाको तीन लाखभन्दा बढी कमाउँछन् ।
त्यहाँको कामको प्रकृति शारीरिक रुपमा परिश्रम नै गर्नुपर्ने खालको हो । उनी मेसिन लगाएर काठ काट्छन् । भेटमा साहुले मलाई भनेको थियो, ‘काठ काट्दा एक सय पटकमा त मैले पनि १० पटक गल्ती गुर्छ होला, यसले त एउटै मिस गर्दैन ।’
कामकै सिलसिलामा एकदिन २७ जना नेपाली रहेको कम्पनीमा पुगेँ । मलाई उनीहरुले कुनै मन्त्री/प्रधानमन्त्रीलाई भन्दा कम स्वागत गरेनन् । त्यहाँ अरु देशका पनि आप्रवासी छन् ।
तर, नेपालीहरुले कामबाट साहुको मन जितेका रहेछन् । त्यहाँ हर्ताकर्ता नै नेपाली रहेछन् । उनीहरुलाई त्यहाँ केही समस्या छैन, आफूले चाहेको दिन साहुलाई भनेर छुट्टी लिन्छन् । आफ्नै कम्पनी जस्तो गरेर बसेका छन् । राम्रो गर्‍यो भने हुँदो रहेछ भनेर उनीहरुले साबित गरेका छन् ।
(कुराकानीमा आधारित)

﻿काठमाडौँ, ८ चैत - एकीकृत नेकपा माओवादी र नेकपा-माओवादीका शीर्ष नेताबीच पार्टी एकताका सातबुँदे प्रस्तावका विषयमा छलफल भएको छ। आज भएको बैठकमा माक्र्सवादको प्रयोग र रक्षा, पार्टीको तत्कालीन कार्यनीति, विगतका कमजोरीको समीक्षा, संसदलगायत सात विषयमा छलफल भएको हो। एमाओवादी उपाध्यक्ष नारायणकाजी श्रेष्ठले तत्कालीन विषयमा साझा धारणा बनाएर आन्दोलनका कार्यक्रम घोषणा गर्नेबारे पनि आजको बैठकमा सहमति भएको बताए।

माओवादी उपाध्यक्ष सिपी गजुरेलले बैठकमा सातबुँदे प्रस्ताव प्रस्तुत भई छलफल भएको र त्यसमा फेरि थप छलफल गर्ने गरी आजको बैठक टुङ्गिएको जानकारी दिए। उनका अनुसार दुवै पार्टी अध्यक्षबीच छलफल भई अर्को वार्ताको मिति तय हुने छ। वार्ता कमिटी गठन भएपछि दुई पार्टीबीच पहिलो पटक आज वार्ता भएको हो। माओवादी पार्टी कार्यालय, बुद्धनगरमा भएको छलफलमा एमाओवादीका अध्यक्ष पुष्पकमल दाहाल, नेता डा बाबुराम भट्टराई, उपाध्यक्ष श्रेष्ठ, महासचिव कृष्णबहादुर महरा र सचिव टोपबहादुर रायमाझी तथा माओवादीका तर्फबाट अध्यक्ष मोहन वैद्य, उपाध्यक्ष गजुरेल, महासचिव रामबहादुर थापा र सचिव देव गुरुङ सहभागी भएका छन्। 

केही दिनअघि एमाओवादी अध्यक्ष दाहाल र अध्यक्ष वैद्यको नेतृत्वमा दुवै दलले एकताका लागि वार्ता समिति गठन गरेका थिए। दिउँसो पाँच माओवादीवीच वार्ताआइतबार बिहान दुई दलवीच छलफल सकिएपछि दिउँसो मात्रिका यादव, मणि थापा र विप्लव समूहसँग पाँचै माओवादीले सामुहिक छलफल गर्ने स्रोतले बताएको छ। 

आज बिहानै सबै माओवादी बस्ने कार्यक्रम भएपनि मोहन वैद्यले पहिले दुई दलमात्रै बस्ने बताएपछि आज दिउसोका लागि बैठक बस्ने निर्णय गरिएको स्रोतले जनाएको छ।  वार्तामा पाँच माओवादी पार्टीवीच एकताका लागि बनाइएको कार्यगत एकता समिति ब्यूँताउन अन्य समूहले गरेको मागबारे पनि छलफल हुने बताइएको छ। मातृका यादव र मणि थापाले हालै मात्र प्रचण्ड र बैद्यलाई भेटेर कार्यगत एकता समिति ब्युँताउन माग गरेका थिए।

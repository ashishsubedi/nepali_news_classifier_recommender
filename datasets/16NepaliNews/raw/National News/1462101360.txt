
﻿काठमाडौं । व्यवस्थापिका–संसदको बजेट अधिवेशन २१ गते मंगलबारबाट सुरु हुँदैछ । पूर्वबजेट छलफल, सरकारको नीति तथा कार्यक्रम र आगामी वर्षका लागि बजेट पेश गर्ने महत्वपूर्ण विषय सरकारको प्राथमिकतामा छ ।
तर यस अधिवेशनलाई प्रमुख प्रतिपक्षी दल नेपाली कांग्रेसले त्यतिमा मात्र सीमित राखेको छैन ।
कांग्रेसले सरकारले गरेका एकलौटी निर्णय, कालोबजारी, अभाव, महंगी, पुनर्निर्माणलगायतका विषयमा सरकारसँग चित्तबुझ्दो जवाफ माग्न तम्सिएको छ ।
कांग्रेसले मंगलबारदेखि सुरू हुने बैठकमा मधेस समस्या, नियमावलीमा देखिएको विवादलगायतका विषयमा पनि कुरा उठाउने तयारी गरेको छ ।
आन्तरिक तयारीका लागि कांग्रेसले सोमबार संसदीय दलको बैठक बोलाएको छ ।
“सरकारले कालाबजारी, महंगी नियन्त्रण गर्न सकेन,” कांग्रेस केन्द्रीय सदस्य डा. प्रकाशशरण महतले भने,“भूकम्पपीडितले राहत पाउन सकेका छैनन् । सरकारको प्राथमिकतामा यि विषय परेकै छैनन् ।”
सरकारले पूर्व बजेट छलफल नगरी नीति तथा कार्यक्रम आगामी २३ गते नै संसदमा पेश गर्ने तयारी गरेको छ ।
तर विपक्षीले कुनैपनि हालतमा पूर्वबजेट छलफल नगरी सरकारलाई नीति तथा कार्यक्रम पेश गर्न नदिने रणनीतिमा जुटेको छ ।
“सरकारले पूर्वबजेट छलफल नगरी नीति तथा कार्यक्रम ल्याउने प्रयास गर्यो भने हामी पनि त्यही अनुसार अघि बढ्नुपर्ने हुन्छ,” कांग्रेसका एक सांसद भन्छन्,“अघिल्ला वर्षमा हुने गरेको पूर्वबजेट छलफल यसपटक नगर्ने सरकारको तयारी छ ।”
तर त्यही रणनीति अनुसार अघि बढ्ने भनेको के हो त्यो भने उनले स्पष्ट पार्न चाहेनन् ।
“पहिले प्रिबजेट छलफल हुनैपर्छ,”कांग्रेस नेता महतले भने । सरकारले विपक्षीको भावना बुझ्दै नबुझी अघि बढ्न मिल्दैन ।”
उनले सरकारको विकल्पका बारेमा अहिले कांग्रेसले कुनै तयारी नगरेको स्पष्ट पार्दैै लोकतन्त्रमा विपक्षीको आवाजलाई नजरअन्दाज गर्न नमिल्ने बताए ।
“संविधान कार्यान्वयनका लागि सरकारले के गर्यो ?,” उनको प्रश्न छ,“मधेसी मोर्चासँगको वार्ता कहाँ पुग्यो ? मधेसको समस्या समाधानका लागि सरकारले के गर्यो ? हामी यसको चित्तबुझ्दो जवाफ चाहन्छौं ।”
उनका अनुसार यति गर्नु भनेको सरकारको विकल्प नै खोजिहाल्नु होइन । “सरकारको विकल्पमा त विस्तारै आफैं वातावरण बन्दै जान्छ, हामीले केही गर्नैपर्दैन,” महतले भने ।
कांग्रेसका प्रमुख सचेतक चिनकाजी श्रेष्ठले सोमबार बस्ने संसदीय दलको बैठकले संसद बैठकको एजेन्डा तय गर्ने बताए ।
“प्रिबजेट छलफल गरेपछि मात्रै नीति तथा कार्यक्रम ल्याउनुपर्छ भनेर सरकारलाई भनेका छौं,” उनले बाह्रखरीसँग भने,“तर सरकारले पहिला नीति तथा कार्यक्रम ल्याउने तयारी गरेको छ ।”
कांग्रेसका अर्का सांसद रामहरी खतिवडाले पनि सरकारले न्यायापालीकामा एकलौटी गरेको, पुनर्निर्माण प्राधिकरणले काम गर्न नसकेको जस्ता महत्वपूर्ण विषयमा सरकारको ध्यानाकर्षण गराउने बताए ।
कांग्रेस र एमालेबीचको विवादका कारण संसदको नियमावलीसमेत बन्न सकेको छैन । कांग्रेसले पुरानै व्यवस्था अनुसार सुनुवाई हुनुपर्ने बताउँदै आएको छ भने एमालेले संविधान अनुसार नयाँ व्यवस्था कायम गर्नुपर्ने अडान राखेको छ ।
यसले गर्दा प्रधानन्यायाधीश, न्यायाधीशहरु, राजदूतलगायतको सुनुवाई हुन सकेको छैन ।
यसैबीच संसदको बजेट अधिवेशन, नियमावलीलगायतका विषयमा सभामुख ओनसरी घर्तीले आइतबार प्रमुख दलका शीर्ष नेताहरुसँग छलफल गरेकी छन् ।

﻿

८ माघ, काठमाडौं । संयुक्त राष्ट्रसंघले सन् २०१६ का लागि विश्व अर्थतन्त्रको पुर्वानुमान प्रतिवेदनमा सार्वजनिक गरेको छ ।
भूकम्पका कारण थिलथिलो भएको नेपालको अर्थतन्त्र पुनर्निर्माण प्राधिकरणले काम गर्न थालेसँगै गति लिने राष्ट्रसंघले बताएको छ । तर, चार महिनाभन्दा लामो भारतीय नाकाबन्दी र यसले पारेको असरबारे भने प्रतिवेदन मौन छ ।
राष्ट्रसंघले शुक्रबार सार्वजनिक गरेको सन् २०१६ का लागि विश्व अर्थतन्त्रको पुर्वानुमान प्रतिवेदनमा नेपालको अर्थतन्त्रले गति लिने तर, कमजोर मनसुनका कारण अर्थतन्त्रले सक्ने भन्दा कम वृद्धि दर हासिल गर्ने उल्लेख गरिएको छ ।
नेपालको आर्थिक वृद्धि दर २०१५ मा ३.३ प्रतिशतको हाराहारिमा भएको र यो आँकडा २०१६ मा ४.६ प्रतिशतसम्म पुग्न सक्ने राष्ट्रसंघको अनुमान छ । नेपालमा नयाँ संविधानको कार्यन्वयनले पनि आर्थिक वृद्धिमा टेवा पुर्याउने उसले बताएको छ ।
नेपालको अर्थतन्त्रमा भारतीय नाकाबन्दीले पारेको असर र यसले निम्त्याएका चुनौतिहरुका बारेमा भने प्रतिवेदन मौन छ ।
समग्र दक्षिण एसियाको अर्थतन्त्र भने २०१६ मा ६.७ प्रतिशतले बढ्ने र २०१७ मा यो आँकडा ७ प्रतिशत पुग्ने राष्ट्र संघले जनाएको छ ।
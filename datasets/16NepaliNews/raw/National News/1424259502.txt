
﻿६ फागुन, सोलुखुम्बु । उपप्रधान एवं स्थानीय विकास मन्त्री प्रकाशमान सिंहले नेपाली कांग्रेसको १३ औं महाधिवेशनमा सभापति पदमा उम्मेदवारी दिने घोषणा गरेका छन् । हाल कांग्रेस महामन्त्री रहेका सिंहले सभापति पदमा दाबी गरेका हुन् । सोलुखुम्बुको सल्लेरीमा बुधबार आयोजित साक्षात्कारमा गणेशमान पुत्र सिंहले भने- म पार्टीको उपसभापति र निर्वाचित महामन्त्री समेत भैसकेकाले अब १३ औं महाधिवेशनमा सभापतिमा उम्मेदवारी दिन्छु । पार्टीका सबै नेतृत्वपंतिको समर्थन लिएर आफू सभापति बन्ने उनले दाबी गरे । कांग्रेसले आगामी १३ औं महाधिवेशन भदौ पहिलो साता काठमाडौंमा गर्दै छ ।

 एमाओवादी आन्दोलनको तुक छैन 

साक्षात्कारमा सिंहले एमाओवादी नेतृत्वको मोर्चाले फागुन १६ मा गर्ने भनेको जनसभा र प्रदर्शनको कुनै तुक नभएको टिप्पणी समेत गरे । उनले भने,  फागुन १६ को आन्दोलनको कुनै तुक छैन, सडकबाट संविधान जारी गर्ने दिवासपना नदेखे हुन्छ । बहुमतबाट संविधान बनाउने प्रक्रिया विपक्षिले रोक्न भन्दैमा नरोकिने भन्दै सिंहले एमाओवादी र उ नेतृत्वको मोर्चामा आबद्ध दलहरुले अलोकतान्त्रिक व्यवहार प्रदर्शन गरेर संविधान सभा माथि प्रहार गरेको आरोप लगाए ।

बुधबार भारतीय जनता पार्टीकी उपाध्यक्ष रेणु देवीले नेपाल हिन्दु राज्य रहिरहने भनेर दिएको अभिव्यक्तिप्रति पत्रकारले राखेको जिज्ञासामा सिंहले विदेशीले भन्दैमा ०६२/६३ को जनआन्दोलनको मर्मलाई नभुल्ने बताए । उनले भने,  भारतले भन्दैमा नेपालमा केही पनि हुँदैन, नेपालको भावि दिशा नेपालीले नै तय गर्ने हो । साक्षात्कारमा सिंहले विपक्षि दलसँग सहमतिको वातावरण भाँडिने डरले आफू स्थानीय निकायको निर्वाचनबाट पछि हटेको दाबी समेत गरे ।

 


﻿
डा. युवराज खतिवडा, उपाध्यक्ष, राष्ट्रिय योजना आयोग । फाइल तस्वीर
३ चैत, काठमाडौं । मन्त्रीहरुले आयोजनालाई आफूखुशी प्राथमिकीकरण गर्दा बजेटको बाँडफाँट र आयोजनाको कार्यान्वयनमा नै असर परेको राष्ट्रिय योजना आयोगका उपाध्यक्ष डा. युवराज खतिवडाले गुनासो गरेका छन् ।
विना आधार प्राथमिकीकरण गर्ने क्रम रोक्नका लागि निर्देशन दिन उनले व्यवस्थापिका संसदको अर्थ समितिलाई आग्रहसमेत गरेका छन् ।
समितिको बुधबार सिंहदरबारमा बसेको बैठकमा योजना आयोगका उपाध्यक्ष डा. खतिवडाले आयोजनाको जथाभावी प्राथमिकीकरण गर्ने काम रोक्न जिल्लाबाटै धेरै निवेदन आएको बताए । उनले आयोजनाहरुको मापदण्ड बनाउने काममा सहयोग गर्न सांसदहरुलाई आग्रह पनि गरे ।
बैठकमा सुरेन्द्र पाण्डेलगायतका समितिका सदस्यहरुले विकास निर्माणका कामले गति नलिएकामा सरकारी संयन्त्रको आलोचना गरे । उनीहरुले सरकारी कर्मचारीहरुमा सकेसम्म अर्कोमाथि दोष देखाएर पन्छिने प्रवृत्ति रहेकाले पूँजीगत बजेट त्यत्तिकै थन्किइरहेको बताए ।
मन्त्री र सचिवसँग छलफल गर्ने
समितिले पूँजीगत बजेट खर्च नभएको सम्बन्धमा विकास निर्माणसँग सम्बन्धित मन्त्रालयका मन्त्री र सचिवहरुलाई बोलाएर छलफल गर्ने निर्णय गरेको छ ।
समितिले आगामी आर्थिक वर्षको बजेटका सम्बन्धमा पूर्व बजेट छलफलका लागि पाँच वटा टोली बनाएर ताप्लेजुङ, झापा, सिन्धुपाल्चोक, दोलखा, कास्की, कैलाली, दार्चुला लगायतका विभिन्न ९ वटा जिल्लाहरुको स्थलगत भ्रमणमा जाने निर्णय समेत गरेको छ ।
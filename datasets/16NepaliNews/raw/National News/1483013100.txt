
﻿
१४ पुस, झापा । पूर्वको चर्चित धार्मिक एवं पर्यटकीय स्थल कन्काइ गडतिरको कोटीहोममा अवस्थित ‘वचनवंशी कविर सेवा आश्रम’ मा अनलाइनखबरकर्मी पुग्दा त्यहाँ तीनजना वृद्धा भेटिए । एकजना थिइन्- नर्वदा खनाल, जो उमेरले १०२ वर्ष कटिसकिन् । उनीसँगै छोरी रत्नदास पनि त्यही बस्छिन्, जो ८० वर्षकी भइन् । अर्की खड्गमाया, जसको कथा भिन्नै छ ।
कन्काई नदीको तटमा पर्ने यो ठाउँमा भेटिएका वृद्धाहरु जाडोले लुगलुग काँपिरहेका थिए । ‘अहिलेसम्म त आमालाई त्यस्तो ठूलो समस्या छैन’, रत्नदासले सुनाइन्, ‘आजभोलि आएर चाहिँँ ढाड दुख्न थालेको छ, चिसोले पनि होला ।’
शरीरमा बाक्लो लुगा थिएन । बुढ्यौलीले पनि हुन सक्छ, उनीहरु अलि धेरै नै काँपिरहेका थिए । जिन्दगीको एक शताब्दी पूरै बिताइसके पनि नर्वदा सामान्य हिँडडुल गर्छिन् । आँखा तेज छन् । कानसमेत राम्रोसँग सुन्छिन् ।
भूइँचालोबाट जिन्दगीको कथा सुरु
नर्वदालाई ९० सालको भूकम्प राम्रोसँग याद रहेछ । त्यतिबेला उनी १९ वर्षकी थिइन् । ‘किन थाहा नहुनु, मज्जाले थाहा छ नि’, उनले भनिन्, ‘त्यतिबेला म बारीमा तोरी उखेल्दै थिएँ ।’
काम गर्दै गरेकी उनी भुइँचालो आएपछि खेतमा लडिछिन् । ‘भुइँचालोले लडायो नि मलाई त !’, हाँस्दै उनले सुनाइन्, ‘सुरुमा के भएर लडेँ भन्ने थाहा भएन, उठेर फेरि काम सुरु गरेँ । घर छेउछाउका मानिसहरु भुइँचालो गयो भन्दै भागेपछि पो भइँचालो गएको रहेछ भन्ने थाहा पाएँ ।’
९० सालको भूकम्पको अनुभव सुनेपछि ०७२ सालको चाहिँ थाहा पाउनुभयो त ? भनेर प्रश्न गर्दा उनले भनिन्, ‘यही आश्रममा त थिएँ नि, अस्ति त ! खाना खाएर भित्र ढल्किरहेका थियौँ ।’
यी १०२ वर्षे हजुरआमाको अबको रहर के होला ? जान्न मन लाग्यो ।
‘पूरै जीवन नै बिताइसकेँ । अब त के रहर हुनु र ?’, उनले भनिन्, ‘मलाई अब केही चाँहिदैन बाबु, अन्तिम साससम्म यहीँ बस्न चाहन्छु । मरन सजिलैसँग होस् ।’
रत्नदासको घर अहिलेको शिवसताक्षी नगरपालिकामा पर्छ । उनी त्यहाँबाट ०५९ सालमा आमासँगै बस्न आश्रममा आएकी हुन् । ०२९ सालमा परिवारै पहाडबाट बसाइँ सरेर उनीहरु तराई झरेका रहेछन् ।
‘जिन्दगीले कता पुर्‍यायो, पुर्‍यायो’, लामो सास फेर्दै नर्वदाले भनिन्, ‘पहाड घर पाँचथरको यासोकबाट झापाको दूधे आयौँ । अनि अहिले दूधेबाट यहाँ छौं ।’
उसबेलाको बिहे
अहिले ८० वर्षमा हिँडिरहेकी रत्नदास ऊबेला १० वर्षकी थिइन्, जतिबेला उनको बालविवाह भयो ।
‘बिहेको याद छ नि…?’
किन नहुनु ?’, उनले जोसिँदै भनिन्, ‘म १० वर्षकी थिएँ, वैशाख ६ गते भएको हो मेरो बिहे ।’
डोलीमा चढेर उनी श्रीमानका घरमा गइन् ।
‘त्यतिबेला सानै भएर होला, मलाई फेरि घरमै ल्याए’, उनले विगत सम्झिइन्, ‘५ वर्ष माइत बसेपछि फेरि घर गएँ ।’
‘अहिलेजस्तो भएको भए त गाडीमै चढिन्थ्यो होला नि हैन ?’
यसोभन्दा उनी मज्जाले हाँसिन् ।
‘त्यसबेला गाडी थिएन, डोलीमा चढाउथे’, उनले भनिन्, ‘अहिलेको बिहे त खै कस्तो हो, कस्तो ?’ पहिलेका पञ्चेबाजाहरु हराए । सिलोक हराए ।’
नर्वदाका पाँच छोरी छन् । दुई छोरा । एकजना केही हप्ता अगाडि बिते ।
‘छोरीहरु कहिलेकाहीँ आउँछन् । के-के ल्याइदिन्छन्’, उनले सुनाइन्, ‘दुवै छोरा आउँथे, अब त एउटा मात्र छ ।’
परिवारभन्दा आश्रमकै माया बढी
छोराहरुले घरै जाउँ भनेर उनलाई नभनेका पनि होइनन् । तर, उनी बानी परिसकिन् । घर जान मान्दिनन् । आश्रममै सहज लाग्छ उनलाई ।
‘यत्रो वर्ष त आश्रममा बिताइयो, अब बाँकी रहेको जिन्दगी पनि यहीँ बिताउने हो’, उनी भन्छिन्, ‘यही आश्रमको माया लाग्छ अहिले त ।’
दुईजनासँग कुरा गरिरहँदा खड्गमाया पराजुली पनि रमाइलो मानेर सुनिरहेकी थिइन् । बेलाबेला उनी पनि आफ्नो कुरा जोड्थिन् ।
‘श्रीमानले मासु खाँदा रहेछन्, अनि माइत फर्किएँ’
खड्गमाया पराजुली
खड्गमायाको चाहिँ १२ वर्षकी हुँदा विवाह भएछ । ‘त्यतिबेला सानैमा बिहे हुन्थ्यो’, उनले सुनाइन्, ‘मलाई बिहे हुँदैछ भन्ने पनि थाहा थिएन ।’
त्यसबेला उनी जग्गेमा त बसिन् । तर, उनलाई न पराइ घर जानुपर्छ भन्ने थाहा थियो, न यहाँ के हुँदैछ भन्ने नै ! पूरै जीवनसँगै काट्नुपर्ने व्यक्तिको बारेमा उनी अनविज्ञ थिइन् ।
‘त्यसबेला राति बिहे हुन्थ्यो’, खड्गमायाले वाल्यकालको स्मरण गरिन्, ‘पाँचथरको टोखामा थियो हाम्रो घर, हजुरबाको चाहिँ धनकुटाको तेलिया ।’
विधिपूर्वक वाल विवाह भयो, खड्गमायालाई घरमा लगे । उनले भनिन्- ‘त्यहाँ पुगेपछि पो चाल पाएँ, हजुरबुबा (श्रीमान्) त माछामासु पनि खाँदा रहेछन्’, उनले थपिन्, ‘मैले सानैदेखि नखाएको, अनि यहाँ बस्दिनँ भनेर म हिँडे, आफ्नै माइत फर्किएँ ।’
माइत आएपछि उनी कहिल्यै धनकुटा गइनन् । पतिले एकजनालाई आउनू अरे भन्दिनु भनेर जानकारी पठाएछन् । तर, उनी गइनन् । पछि पतिले अर्कै बिहे गरे ।
फेरि मासु खाने भेटिन्छ कि भन्ने डर
‘फेरि बिहे गर्न मन लागेन त ?’, खड्गमायाले भनिन्, ‘मनै लागेन । फेरि मासु खाने भेटिन्छ कि भन्ने डर थियो ।’
खड्गमायाको परिवारमा उनीसहित ५ दिदी बहिनी थिए । दुई जनालाई त उनी चिन्दा पनि चिन्दिनन् । सानैमा देखेको र पछि नदेखेकाले नचिन्ने उनले सुनाइन् ।
‘कहाँ छन्, के छन् ? अत्तोपत्तो छैन । अरु तीन जनाको चाहिँ तस्वीर उनको दिमागमा ताजै छ । तीनै जनाको मृत्यु भइसकेको उनले बताइन् । आमा ०२४ सालमा बितेपछि उनी तराईतिर झरेकी हुन् ।
खड्गमाया ०२६ सालमा पहिलोपटक मोरङको अमरदहमा आइन् । त्यहाँ मावल थियो । पछि ०४१ सालमा झापा आइन् । र, कन्काई नदीको तटमा बस्न थालिन् ।
अहिले आश्रम, पहिले बगैँचा !
अहिले आश्रम भएको क्षेत्रलाई देखाउँदै खड्गमायाले भनिन्, ‘त्यतिबेला यहाँ बगैँचा थियो । आँप, अनारस टन्नै थिए ।’
खड्गमायाका अनुसार एक जना सिटौला थरकी हजुरआमाले बगैँचाको रेखदेख गर्थिन् । तिनै हजुरआमासँग उनी यहाँ आएर बसेकी हुन् । ३/४ वर्षअघि सिटौलाको मृत्यु भएको उनले सुनाइन् । पहिलेको बगैंचा अहिले आश्रममा फेरियो ।
योगी नरहरिनाथले ०४२ सालमा कन्काई नदीको तटमा महायज्ञ लगाए । कोटी हवन गरे । नरहरिनाथले यहाँ करोड पटक हवन गरेको हुनाले नै यो ठाउँको नाम कोटीहोम रहन गएको हजुरआमाहरुले सुनाए ।
‘त्यतिबेला नरहरिनाथले दिएको प्रवचन सुनेकी थिएँ’, खड्गमायाले स्मरण गरिन्- ‘कान लामा थिए, ठूलो अनुहार थियो । मीठो बोल्नुहुन्थ्यो ।’
अहिलेको यो आश्रम रहेको क्षेत्रमा ०२५ सालदेखि कविर सम्प्रदायका मानिसहरु बस्न थालेका हुन् । पछि ०५२ सालमा संस्था नै दर्ता गरिएको हो ।
यहाँ आश्रित वृद्धाहरुले गर्मीका दिनहरु त जसोतसो काट्छन् । तर, जाडायामे बिताउन साह्रै गाह्रो हुन्छ । कोही मानिसहरु आएको देख्नेबित्तिकै केही ल्याइदिए कि भन्ने आशमा हुन्छन् उनीहरु ।
आश्रममा बस्ने ठाउँ छ, खानेलाउने अरुकै आश
आश्रममा नर्वदाकी छोरी रत्नदास तीन जनाका लागि खाना पकाउँछिन् । ‘कहिलेकाहीँ आफन्त आउँछन्, चामल ल्याइदिन्छन्’, उनले सुनाइन्, ‘अरु यहाँ आउने पनि धेरथोर सहयोग गर्छन्, त्यसैको भरमा चलेको छ ।’
आश्रमले बस्ने ठाउँको त व्यवस्था गरिदिएको छ । तर, खान लाउनका लागि व्यवस्था गरिदिन सकेको छैन । सहयोगबाटै गुजारा चलिरहेको छ ।
‘आश्रम आफैं त गरिब छ, कसरी सहयोग गरोस् ?’, उनले भनिन्, ‘हामीलाई यहाँ यसरी राखेको छ, खुसी छौँ ।’
बाती कातेर गुजारा चल्थ्यो, हात काँप्न थाले

एक वर्ष अघिसम्म उनीहरु कपासको बाती कात्थे । यसैलाई बेचेर गुजारा चल्थ्यो । बाती कातेरै उनीहरुले आश्रम छेऊमा एउटा झुपडी पनि हालेका छन् ।
‘अहिले त हात कामेरै हुँदैन’, उनले सुनाइन्, ‘दिनभरि बस्यो, गफ गर्‍यो । खायो । सुत्यो । दिन बितिहाल्छ नि !’
आफन्त र कहिलेकाहीँ सहयोगीले दिएको रकमले तरकारी किन्छन् उनीहरु । चामल आफन्तले ल्याइदिन्छन् । रत्नदास सुरुङ्गा बजारसम्म पुग्छिन् तरकारी किन्न ।
‘फारु गरेर खान्छौँ, एकपटक ल्याएकाले यति दिन पुग्छ त भन्न सकिन्न’, उनले भनिन्, ‘पैसा अनुसार पनि हुन्छ नि !’
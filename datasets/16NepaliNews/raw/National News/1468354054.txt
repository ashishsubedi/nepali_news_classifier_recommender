
﻿राजविराज, २८ असार । राज्यले मधेशीलगायत आन्दोलनरत पक्षको माग सम्बोधन नगरेको भन्दै दवाव स्वरुप सप्तरी जिल्लामा जारी अनिश्चितकालीन रिले अनसन मङ्गलवार ११औं दिनमा प्रवेश गरेको छ ।
सङ्घीय गठबन्धनको आह्वानमा जिल्ला स्थित विभिन्न दलहरु सम्मिलित मधेशी मोर्चा सप्तरीले राजविराज स्थित सहीद दशन चौकमा रिले अनसनलाई निरन्तरता दिँदै आएका हुन् । रिले अनसनमा संघीय समाजवादी फोरम नेपालका क्षेत्रीय उपाध्यक्ष विजय साह, तराई मधेश लोकतान्त्रिक पार्टीका नेता सूर्यनारायण यादव, सद्भावना पार्टीका मो. अलि हुसेन, तराई मधेश सद्भावना पार्टीका सिताराम यादव, राष्ट्रिय मधेश समाजवादी पार्टीको भातृ सङ्गठन समाजवादी विद्यार्थी संघका केन्द्रीय सदस्य विद्यानन्द चौधरी, मधेशी जन अधिकार फोरम गणतान्त्रिकका छेदी सदा र नेपाल सद्भावना पार्टीका जिल्ला सदस्य तनुकलाल मण्डल सहभागी भएका छन् ।
यसअघि मधेशी जन अधिकार फोरम गणतान्त्रिकका केन्द्रीय उपाध्यक्ष गङ्गाराम यादव, संघीय समाजवादी फोरम नेपालका जिल्ला सदस्य श्रीप्रसाद भगत, तराई मधेश लोकतान्त्रिक पार्टीका क्षेत्रीय अध्यक्ष दुखीलाल यादव, सद्भावना पार्टीका नगर सदस्य बलराम सदा, तराई मधेश सद्भावना पार्टीका शम्भु सदा, राष्ट्रिय मधेश समाजवादी पार्टीका युवा सचिव शैलेश कुमार यादव र नेपाल सद्भावना पार्टीका जिल्ला सदस्य विरेन्द्र कुमार यादव सहभागी भएका थिए ।
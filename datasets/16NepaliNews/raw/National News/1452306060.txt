
﻿नयाँ पत्रिकाकाठमाडौं, २५ पुस
सत्यनिरूपण तथा मेलमिलाप आयोगले द्वन्दकालमा संलग्न सबै पक्षको तत्कालीन रणनीति माग्ने भएको छ । माओवादीले सञ्चालन गरेको १० वर्षे सशस्त्र द्वन्दको समयमा सरकार, तत्कालीन माओवादी र तीनओटै सुरक्षा निकाय (नेपाल प्रहरी, सेना र सशस्त्र) को द्वन्द्व नीति र रणनीति के हो भनेर स्पष्ट जानकारी माग्ने तयारी गरेको हो ।
विभिन्न निकायले संकलन गरेका घटनामा फरक–फरक तथ्यांक आएको र घटनाका विषयमा पनि फरक–फरक तरिकाले व्याख्या गरिएको हुँदा अध्ययन गर्न सजिलो होस् भनेर रणनीति माग्न लागेको आयोगले जनाएको छ । आयोगले ठूला मानवीय क्षति भएका घटनाको रणनीतिको र व्यक्ति हत्याका विषयमा स्पष्ट रणनीति माग गर्न लागेको हो । माओवादी द्वन्द्वकालमा भएका माडी बस विस्फोट, दोरम्बा काण्ड, विभिन्न सदरमुकाम आक्रमण, प्रहरी चौकी, आर्मी क्याम्प र व्यक्ति हत्यालगायतका विषयमा तत्कालीन रणनीति माग्ने भएको हो ।
तीनै पक्षको तत्कालीन रणनीति बुझेपछि सो अवधिमा भएका घटनाको अध्ययन गर्न र सत्यतथ्य बुझ्न सजिलो हुने आयोगकी प्रवक्ता माधवी भट्टले जानकारी दिइन् । सो समयमा भएका भनिएका घटना सम्बन्धित पक्षको नीति र रणनीतिका आधारमा भएका थिए या व्यक्तिगत कारणले भएका थिए भन्ने छुट्याउन सजिलो हुने उनको भनाइ छ । ‘भोलिका दिनमा अनुसन्धान गर्दा सो समयमा भएका घटनाहरू राज्य वा माओवादीको रणनीतिभित्र रहेर भएका थिए वा अन्य कारणले त्यसलाई छुट्याउन सजिलो हुन्छ,’ उनले भनिन् ।
आयोगको नियमावली मन्त्रिपरिषद्बाट स्वीकृत नभएका कारण आयोग आफँैले द्वन्द्वकालका घटनाको उजुरी लिएको छैन । तर, अन्य संयन्त्रबाट संकलन गरिएका तथ्यांकलाई विश्वसनीय बनाउन र थप अनुसन्धान गर्नका लागि पनि सरोकारवालाको रणनीतिबाट सहज हुने आयोगको ठम्याइ छ ।
आयोग स्रोतका अनुसार सो समयमा माओवादी वा सरकारको रणनीतिविपरीत कतिपय घटना व्यक्तिगत रिसिइवीका कारण भएका छन् । आयोगको नियमित कार्यअन्र्तगत नै तत्कालीन द्वन्द्वरत पक्षहरूको रणनीति लिन लागिएको अयोग सदस्य लीला उदासी खनालले बताए । उनले स्थापना भएको एक वर्षमा आयोगका पदाधिकारीले ३१ जिल्लामा गएर स्थानीय राजनीतिक दल, शान्ति समिति, पीडित परिवारसँग भेट गरी छलफल गरेको बताए ।
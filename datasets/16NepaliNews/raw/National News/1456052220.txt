
﻿डा. रामवरण यादव
हाम्रो पहिलो भेट बनारसमा भएको हो । विसं. २०२५ सालमा बीपी कोइराला जेलबाट छुट्नुभयो । म त्यसबेला २४ वर्षको उमेरमा कलकत्ता अध्ययन गर्दै थिएँ । कलकत्तामा हामी चार जना एउटा कोठामा बस्थ्यौं । म, उदयराज उपाध्याय (जो कान्ति बाल अस्पतालबाट अवकाश प्राप्त हुनुभयो), बीपी कोइरालाका साला अर्थात सुशीला भाउजुका भाई विजयकुमार शर्मा (कपिलबस्तु), अर्का एकजना नेपाली भाषी भारतीय तासी ल्होल्मा । बीपी, गणेशमान, पुष्पलालजी पनि बेला बेलामा कलकत्ता आउनुहुन्थ्यो । विशेषगरी सुवर्णजीलाई भेट गर्न आउनुहुन्थ्यो । हामी पनि सुवर्णजीकहाँ गइरहन्थ्यौ । बीपीलाई पनि बोलाएर हामीले २ पटक फागुन ७ गते प्रजातन्त्र दिवस त्यहीँ मनाएको थियौँ । त्यही सन्दर्भमा बनारस जाँदा मैले सुशील कोइरालालाई भेटेको थिएँ ।
सन् १९७० तिर हुनुपर्छ, बंगलादेश स्वतन्त्रता संग्राम ताका (२-३ महिना पहिले हो कि?) उहाँ (सुशील कोईराला) कलकत्ता आउनुभयो । बावुजी (सुधीर उपाध्याय) पनि उहाँसँगै हुनुहुन्थ्यो । उहाँले हाम्रै कोठामा २/३ वटा बाकस राख्नुभएकोे थियो । त्यो बाकस एउटा त मेरै खाटको तल राखिएको थियो । तर नाता पनि पर्ने हुनाले विजयलाई थाहा थियो कि कुन्नि, मलाई ती बाकसमा के थियो भन्ने थाहै थिएन । त्यहाँ ४/५ दिन बसेपछि उहाँहरू जानुभयो । सुशील कोइरालाले राखेको बाकस भनेपछि हामीले पनि सोधखोज गरेनौं ।
मैले पछिमात्रै थाहा पाएँ- त्यो त हतियार राखेको बाकस रहेछ । बंगलादेशको ‘मुभमेन्ट’मा दिनका लागि ल्याइएको रहेछ । बीपीले आत्मवृत्तान्तमा पनि हतियार बंगलादेशलाई दिन लागेको उल्लेख गर्नुभएको छ । त्यसबेला हामीसँगै पहिलोपटक बसेका थियौँ ।
कामको सिलसिलामा भेटघाट 
पढाइ सकेर फर्केपछि मैले २०३६ सालमा जनकपुर आएर डाक्टरी गर्न थालेँ । मैले डाक्टरी गर्दासम्म उहाँ नेपाल आउनुभएको थिएन । उहाँ २०१७ सालपछि उहाँ हिन्दुस्तान जानुभएको थियो । विमान अपहरणका बेला फारबिसगन्जबाट पैसा लिएर गएको अभियोगमा बिहारमा र तिहाड जेलमा समेत बस्नुभयो । जनमत संग्रहका बेला २०३७ सालमा आममाफी पाएर गिरिजाबाबुसँगै सुशीलजी भारतबाट छुटेर आएपछि मात्र हाम्रो भेटघाट बाक्लो भएको हो ।
गिरिजाबावु भने त्यसभन्दा पहिले पनि बोर्डरमा आएर कार्यकर्तासँग भेटघाट गर्नुहुन्थ्यो । त्यसबेला म कांग्रेसी डाक्टर भनेर स्थापित भइसकेको थिएँ । लीला कोइराला, आनन्द ढुंगाना, विमलेन्द्र निधि, बृशेषचन्द्र लाललगायत हामी गिरिजाबावुलाई भेट्न गएका थियौँ । त्यसबेला पनि सुशील कोइरालासँग भेट भएजस्तो लाग्छ । तर हामीबीच त्यसबेला कुराकानी भएको थिएन । यहाँ म केन्द्रमा आउनजान थालेपछि भने उहाँसँग बाक्लै भेट हुन थाल्यो । यही बेला बीपी कोइराला बिरामी भएपछि २४ घन्टै उहाँसँग बस्नका लागि मलाई काठमाडौं बोलाइयो र आएँ । बीपीको देहावसानपछि म फेरि पढ्न गएँ र सत्याग्रहका बेला आएँ । त्यसपछि निरन्तर सुशील कोइरालासँग भेट भइरह्यो । सँगै काम गर्ने अवसर पनि प्राप्त भयो ।
स्थानीय पञ्चायतको निर्वाचनमा भाग लिएर ‘आउट पोस्ट’ कब्जा गर्ने पार्टीको निर्णयअनुसार मैले २०४३ सालमा जिल्ला पञ्चायतमा कांग्रेसको उमेदवार भएँ । त्यसै बेलै मलाई पूरै राजनीतिमा लाग्नुपर्ला भन्ने लागेको थिएँ । मलाई गिरिजाबावुले बोलाउनुभयो । गिरिजाबावुसँग किसुनजी, गणेशमानजी पनि हुनुहुन्थ्यो । ‘तपाईँ ‘पपुलर डाक्टर’ हुनुहुन्छ । तपाईँ उमेदवार भए चुनाव जित्न सजिलो हुन्छ’ भनेपछि म चुनाव लडेको हुँ । त्यसपछि सुशीलजीसँग बढी आउजाउ भयो । म ‘भाइटल’ समयमा गिरिजाबावुसँगै रहेकाले पनि सुशीलजीसँग बढी संगत भएको हो ।
पछि त म सुशीलजीकै समितिमा काम गरेँ । म २०५१ सालको आम चुनाव हारेपछि केन्द्रीय समितिमा आएँ । त्यसपछि हामी सँगै काम गर्यौं ।
उहाँसँग कहिलेकाँही झगडा पथ्र्यो तर छिट्टै मिलिहाल्थ्यौं 
म फिल्डमा खट्ने स्वभावको मान्छे । कोठामा बसेर राजनीति गर्न मन नलाग्ने । त्यसैले सुशीलजी जहाँ जहाँ जानुहुन्थ्यो म पनि त्यहाँ त्यहाँ जान्थेँ । उहाँले मेरो काममा सधैँ सहयोग गर्नुभयो ।
उहाँको काम गर्ने शैली ‘ओपन’ थियो । कहिलेकाँही हाम्रो झगडा पनि हुन्थ्यो तर हामी एकैछिनमा मिलिहाल्थ्यौँ । हामी दुवैले अन्तिम निर्देशन गिरिजाबाबुकै मान्थ्यौँ । म उहाँ कार्यवाहक सभापति हुँदा पार्टीको महामन्त्री पनि भएको थिएँ ।
म राष्ट्रपति र सुशील कोइराला प्रधानमन्त्री
संविधान सभाको चुनाव गराउन बहालवाला प्रधानन्यायाधीशलाई सरकारको नेतृत्व दिने विषयमा सुशीलजीको ‘रिजर्भेसन’ थियो । अरू नेताले मानेका थिए । देशमा चुनाव त गराउनै पर्ने बाध्यात्मक अवस्था थियो । चुनाव नभई मुलुकले संविधान र निकास पाउन सक्तैन थियो । यसैले मैले त्यसबेला सुशीलजीलाई सम्झाएर सहमत गराएको थिएँ । त्यसपछि सुशीलजी पनि तयार हुनुभएको हो ।
संविधान सभाको दोस्रो चुनावपछि उहाँ प्रधानमन्त्री बन्नुभयो । म राष्ट्रपति र उहाँ प्रधानमन्त्री भएको बेला कतिपय सन्दर्भमा हामी आ-आफ्नै अडानमा अडिग हुन्थ्यौं । तर हाम्रो व्यक्तिगत सम्बन्ध कहिल्यै बिग्रिएन । सधैँ राम्रै रह्यो ।
हामीमा जो जहाँ छ त्यहाँ रहेर मुलुकको हितमा सही काम गरौँ भन्ने समान धारणा थियो । उहाँ अडानमा पक्का हो । राजकाजमा पनि आफ्नो क्षमता अनुसार गर्नुभएकै हो ।
सरल नेता
सुशील कोइरालाको रहनसहन साह्रै शालीन थियो – सच्चा समाजवादी । खानपीन व्यवहार सरल थियो । मितव्ययी कति हुुनुहुन्थ्यो भने मलाई लाग्छ उहाँले आफ्नो हातबाट कसैलाई फजुलमा पैसा दिनुभएन होला ।
पहिलो मधेस आन्दोलनका बेलामा म कांग्रेसको महामन्त्री थिएँ । मैले गएर उहाँलाई भने-‘हिँड्नुस् मधेस जाऊँ ।’ मधेस आन्दोलनको बेला हामी त्यहाँ जानैपर्ने थियो । त्यसैले मैले उहाँलाई मधेसमा जान कर गरेको थिएँ । मैले त्यसबेला मधेसको कांग्रेससँग राम्रो सम्बन्ध भएकाले पनि जान कर गरेको थिए । बीपी र गणेशमानजीको छोराहरू प्रकाशमान सिंह र शशांक कोइरालालाई लिएर जाऊँ भन्ने मेरो प्रस्ताव थियो ।
सुशीलजीले भन्नुभयो- ‘हामी सबैजना मधेस जान गाडी कहाँ छ र ?’ मैले त्यसबेला उहाँलाई ठट्टा गरेर भने-‘गाडी तपाईंले कहिले खोज्नुभएको छ र ? हामी छँदै छौँ नि त्यसका लागि । तपाईं मधेस जान तयार हुनुस् । तेल पनि हामी नै भर्ने छौँ ।’
मैले २०५१ को चुनाव हारेको थिएँ । बीचबीचमा काठमाडौं बाहिर जाँदाबाहेक विसं २०५६ सम्म म पार्टी कार्यालयमा दिनभर जस्तै बस्थें । यस्तैमा मलाई उहाँले एक महिनाका लागि रोल्पा खटाउनुभयो । त्यसबेला मैले रोल्पा, प्युठान, डोल्पा, बाँके, बर्दियालगायतका जिल्लाको भ्रमण गरेँ ।
काठमाडौंमा हुँदा पार्टी कार्यालयमा काम सकेर बेलुका हामी सुशील कोइरालाको बुद्धनगर निवासमा पुग्थ्यौं । साँझ ६ बजेतिर हामी त्यहाँ पुगेपछि उहाँले पत्रिका ओछ्याउनुहुन्थ्यो । र दुईवटा बट्टा खोल्नुहुन्थ्यो । एउटा भुजिया र अर्को मुरईको । त्यसलाई मिसाएर हामी खान्थ्यौँ । राति अबेरसम्म कुराकानी गरेर बिदा हुन्थ्यौँ । यसैबाट पनि उहाँ कति सरल हुनुहुन्थ्यो भन्ने पुष्टि हुन्छ ।
पहाडी- मधेसी भिन्नता थिएन 
नेपाली कांग्रेसका नेताहरू बीपी कोइराला र गिरिजाप्रसाद कोइरालाले कहिल्यै पनि पहाड र मधेसलाई फरक देख्नुभएन । सुशील कोइरालाले पनि बीपी र गिरिजाबाबुले जस्तै मधेसलाई भिन्न देख्नुभएन । उहाँमा पनि ‘डिस्क्रिमिनेसन’ थिएन ।
मधेसका सबालमा उहाँ ‘लिबरल’ हुनुहुन्थ्यो । जहिले पनि उहाँ मधेसको समस्या समाधान गरेर जानुपर्छ भन्नेमा अडान लिनुहुन्थ्यो ।
संविधान कांग्रेसकै हातबाट चाहनुहुन्थ्यो
सुशील कोइरालाले नेपालको संविधान कांग्रेस नेतृत्वमा र सकेसम्म आफ्नै नेतृत्वमा आउनुपर्छ भनेर अडान लिनुभयो । संविधान आफ्नै नेतृत्वमा ल्याउनुपर्छ भनेर अडान लिँदा संविधानका केही विषयमा नचाहेरै सम्झौता गर्नुपर्याे ।
मैले उहाँलाई केही समय लगाएर मधेसको समस्या तपाईंकै पालामा समाधान गरेर संविधान जारी गर्नुस् भनेको थिएँ । म मधेसको समस्या बुझ्ने मान्छे भएकाले सीमासम्बन्धी विवाद संविधान सभाबाटै निर्णय गर्नुस् भनेको थिएँ । यो संविधानको विषय भएकाले यहीँबाट समाधान गरेर मधेस–पहाडको दूरी बढ्न नदिऊँ भनेको थिएँ । तर उहाँ (सुशील कोइराला) यसमा अडिन सक्नुभएन । संविधान सभाले गर्ने काम परिवर्तित प्रतिनिधि सभामा लैजाने काम नगरौँ भनेको थिएँ । तर मलाई पद लम्याउन खोजेको आरोप लगाइयो । मैले पद लम्याउन नभएर १५ दिन रोकेर राष्ट्रिय समस्या समाधान गरी संविधान जारी गरौँ भनेको हुँ । त्यसलाई गलत अर्थ लगाइयो । मधेसको समस्या राष्ट्रिय समस्या हो यसलाई हल नगरी हुँदैन भनेपछि पछि उहाँले नै संशोधन प्रस्ताव दर्ता गराउनुभएको हो ।
उहाँको कार्य क्षमतामा प्रश्न गर्न सकिएला तर इमानदारी र लोकतन्त्रप्रतिको प्रतिबद्धतामा औँला उठाउने ठाउँ छैन । सायद यही अविचल निष्ठा सुशील कोइरालाको मूल विशेषता हो ।
(पूर्व राष्ट्रपति रामवरण यादवसँग बाह्रखरीका लागि बलराम पाण्डेले गरेको कुराकानीको सम्पादित अंश)
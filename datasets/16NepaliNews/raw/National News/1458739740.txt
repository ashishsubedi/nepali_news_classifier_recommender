
﻿काठमाडौं ।
कांग्रेस सभापति शेरबहादुर देउवा र नेता रामचन्द्र पौडेलले संसदीय दलको नेताका लागि आफुलाई सहयोग गर्न एक अर्कासँग आग्रह गरेका छन् ।
पौडेल निवास बोहोराटार पुगेका सभापति देउवाले पौडेलसँग पार्टीमा विभाग गठन गर्दा र केन्द्रीय समितिमा मनोनित गर्दा सहमतिकै आधारमा सबैसँग छलफल गरेर अघि बढ्ने प्रतिवद्धता जनाउँदै संसदीय दलको नेता पनि सहमतिमै चयन गर्दा राम्रो सन्देश जाने बताउँदै घुमाउरो पारामा आफुलाई सहयोग गर्न आग्रह गरेका थिए ।
पौडेलले पार्टीको नेतृत्वमा तपाई सफल भएको भन्दै अब दलको नेतामा आफुलाई सहयोग गर्न आग्रह गरेका थिए ।
स्रोतका अनुसार पौडेलले कम्युनिष्ट पार्टीहरुसँग लड्नुपर्ने अवस्था भएकाले पद एउटैले राख्न नहुने धारणा राखेका थिए ।
“एमालेसहित सबै कम्युनिष्ट पार्टीहरुसँग लड्नुपर्ने अवस्था छ,” पौडेलको भनाई उधृत गर्दै स्रोतले भन्यो,“त्यसैले पार्टीलाई सशक्त बनाउनुपर्छ । यसका लागि सबै पद एकैजनाले राखेर हुँदैन । दलको नेतामा मलाई सहयोग गर्नुस् ।”
देउवाले पार्टी स्वस्थ ढंगले अघि बढाउने बताउँदै कार्यविभाजनमा कसैको चित्त नदुखाउने बताएका थिए ।
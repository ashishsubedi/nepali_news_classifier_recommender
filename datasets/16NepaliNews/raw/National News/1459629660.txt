
﻿
आहुति
हाम्रोमा पुस्तकको महत्त्व नबुझेर चोरी हुने र दिएको पुस्तक फिर्ता नहुने गर्छ । पुस्तकको महत्त्व बुझेर चोरी हुने होइनन्, पुस्तकको महत्त्व बुझ्ने त आफूले पढेर आवश्यक कुरा नोट गरेर फेरि फर्काउँछ । हाम्रोमा दुई ढंगले पुस्तक संकलन गरिन्छ । एक, किताब ल्याएर घरमा फोटोजस्तो सजाएर राख्न । पाहुना आउँदा हेर्छन् भनेर ल्याउने, पढ्नका लागि ल्याउने होइन । अर्कोथरीले पढ्नका लागि नै पुस्तक संकलन गर्छन् ।
पुस्तक जम्मा गर्ने तर अरुलाई पढ्न नदिने मान्छे पनि मलाई मन पर्दैन । पुस्तक बाँडेर पढ्नुपर्छ र अर्काको पुस्तक फिर्ता गर्नुपर्छ ।
कुनै पनि कुरालाई पद्धति, प्रक्रिया र नियममा नढालेसम्म, स्वविवेकमा छाडिदिएसम्म त्यसमा अराजकता र बैमानी बढ्छन् । हामीकहाँ पुस्तकालय संस्कृतिको विकास नभएरै पुस्तक हराउने समस्या छ ।
प्रहरीले छापा मारेर बर्बाद पारे
राजनीतिक आन्दोलनमा लाग्ने क्रमसँगै पुस्तक अलि बढी जम्मा गर्ने बानी विकास भयो, यो ०४१ सालतिरको कुरा हो । त्यतिबेला विचित्र-विचित्रका कार्यकर्ता नेता भेट हुन्थे । एकजनाले मलाई भने, ‘पुँजी उपन्यास पढेका छौ ? असाध्यै राम्रो छ ।’ त्यसपछि मैले पुँजी ‘उपन्यास’ बजारमा खोजेँ र किनेँ ।
उनले कार्ल माक्र्सको पुँजी पुस्तकको कुरा गरेका रहेछन्, उपन्यास भनिदिए, अहिले उनी नेपाल सरकारको उपसचिव छन् । भन्न खोजेको, नयाँ पुस्तकको नाम सुन्नेबित्तिकै खोजेर किन्थेँ ।
त्यतिबेला पैसा भइहाल्यो भने दुई कुराका लागि खर्च हुन्थ्यो, पुस्तक किन्न र सिनेमा हेर्न । पछिपछि पुस्तक जम्मा गर्नमै रहर लाग्न थाल्यो ।
उतिबेला अध्ययनका लागि नेपाल-भारत सांस्कृतिक केन्द्रमा रहेको पुस्तकालय र त्रिभुवन युनिभर्सिटीको पुस्तकालयमा अलि बढी समय बिताएँ । तर, त्यहाँबाट पुस्तक चोरिनँ, चोर्न सम्भव पनि थिएन ।
०४१ देखि ०४५ सालसम्म जति पुस्तक जम्मा गरेँ, तीमध्ये केही पुस्तक ०४६ सालको आन्दोलनमा गिरफ्तार हुँदा प्रहरीले घरमा छापा मारेर बर्बाद पारिदिए । कति गाउँभरि छरिदिए, कति खोलातिर फालिदिए ।
प्रहरीबाट जोगाउन मकैबारीमा गाड्दा
०४६ को परिवर्तनपछि अलि सचेत रुपमा पुस्तक संग्रह गर्न थालेँ ।
पार्टी कामले भारततिर जाँदा भारतीय प्रकाशकसँग उधारोमा पनि पुस्तक ल्याउन थालेँ । हामी त्यतिबेला गोरखपुर अलि बढी जान्थ्यौँ । कम्युनिस्ट पार्टीमध्ये शशि कुमार समूहको गोरखपुरमा पुस्तक पसल, प्रकाशनगृह थिए । जाँदा-बस्दा त्यहाँ मेरो राम्रै सम्बन्ध थियो, कति पुस्तक उनीहरूले पठाइदिन्थे, पछि पैसा पठाइदिँदा हुन्थ्यो । भारतीय साहित्य पढ्ने स्रोत मेरो त्यतिबेला गोरखपुर नै थियो ।
०५९ सालतिर दिल्ली जाँदा तिसरी दुनियाँ पत्रिकाका साथीहरुसँग चिनजान भयो, अरुसँग सम्बन्ध पनि बन्यो, त्यो स्रोतबाट पनि पुस्तक ल्याएँ । अलि गम्भीर अध्ययनमा लागेँ ।
यसरी संकलित पुस्तक पनि अर्को दुघर्टनामा परे । मदन भण्डारीको दासढुंगा दुर्घटनापछि त्यसविरुद्ध आन्दोलन चलेको थियो, त्यतिबेला बर्खा थियो । म घरमा त्यति बस्दिनँथेँ, कसैले घरमा सुनाइदिएछन्- घरमा प्रहरीले छापा मार्दै छ भनेर । बाआमाले सोच्नुभएछ, यी पुस्तक फेरि प्रहरीले लैजान्छ । जोगाउन भनेर उहाँहरूले पुस्तकलाई बोरामा हालेर मकैबारीमा गाड्नुभएछ । केही दिनपछि म घर गएँ र पुस्तक निकालेँ । बर्खामासमा बारीमा गाडेको पुस्तक के रहन्थ्यो, सबै बिग्रेको थियो ।
लीलामणि पोखरेलको घरमा राख्दा
पुस्तक जम्मा गरिरहन्थेँ । फेरि जनयुद्धताका देशमा संकटकाल लाग्यो । केही महत्त्वपूर्ण पुस्तक जोगाउनतिर लागेँ । आफूलाई महत्त्वपूर्ण लागेका र कठीनसाथ जम्मा भएका पुस्तकलाई कार्टुनमा हालेँ । केही प्रबुद्ध साथीहरूले सुझाव दिए, वैधानिक सार्वजनिक कार्यालयमा राखे पुस्तक जोगाउन सकिन्छ । सार्वजनिक प्रकारको एउटा अफिस थियो, चिडिया घरपछाडि, अमिक शेरचनको भाइको घरमा । त्यहाँ लगेर राखेँ, यो ०५८ सालको कुरा हो । तर, म संलग्न पार्टीकै एक केन्द्रीय नेता, नाम नभनौँ, उनले त्यो कार्टुन खोलेछन् र आफूलाई मन पर्ने केही पुस्तक चट् पारेछन् । त्यो थाहा पाएर म किताबको अवस्था बुझ्न गएँ, बाँकी पुस्तकलाई जोगाउने सोचेँ ।
नेता लीलामणि पोखरेलसँग सल्लाह भयो । उहाँले भन्नुभयो, ‘मेरो घरमा ल्याउनुस् । मेरो लाइब्रेरी छ, त्यहीँ राख्नुस्, गए दुवैको जान्छ, बचे दुवैको बच्छ ।’
ठीकै हो भनेर एक रात उहाँको घरमा तीन कार्टुन किताब लगेर राखेँ । जनआन्दोलन सकिएपछि पुस्तक लिन गएँ । जाँदा कार्टुन लथालिंग अवस्थामा थियो । लीलामणिजी कहाँ कार्यकर्ता गइरहने, कार्यकर्ताले एउटा-एउटा झिक्दा नै त्यो हाल भएछ । उहाँका किताब त सिसाका दराजमा साँचो लगाइएकाले हराउने कुरा भएन, मेरा किताब कार्टुनमा थिए, लथालिंग भएछ । यसरी केही पुस्तक हराए । अरुभन्दा पनि त्यसमा गजानन माधव मुक्तिबोधका सिरिज थिए, ती हराए ।
संकटकालमा पुस्तकलाई मकैबारीमा गाड्नेदेखि लीलामणि पोखरेलको घरमा राखियो, तर कतै रहेनन्
हाम्रो घरमा कपडा बुन्ने तान थियो, त्यसमा कपडा बुनेर मैले स्कुल पढेँ । त्यो तान बेचेर मुक्तिबोधका सिरिज किनेको थिएँ, त्यसैले पनि ती किताब हराउँदा दुःख लाग्यो ।
यसरी मैले संकलन गरेका पुस्तक हराए, यसले पुस्तक संकलनप्रति वितृष्णा जगायो ।
अहिले लेख लेख्दा सन्दर्भ स्रोतका लागि पुस्तक चाहिन्छन् । आफूले पढेको याद छ, तर पुस्तक हराए, यसले समस्या भएको छ ।
पुस्तक जोगाउने कुरा र पुस्तकको दीर्घकालीन महत्त्व बुझ्ने संस्कार नपाएर हुर्केकाले मैले पुस्तक जोगाउन सकिनँ । पुस्तक जोगाउनेबारे अलि कमजोर वा भनौँ उदारखालको नीति बनाइएछ झैँ लाग्छ जिन्दगीमा ।
अहिले पनि मेरा पुस्तक कति साथीसँग छन् । कतिले हाकाहाकी फिर्ता दिन्नन्, कतिले बिर्सन्छन् ।
भारतबाट अन्तर्राष्ट्रियस्तरका कविताको विशेषांक निस्केको थियो, पहल भन्ने पत्रिकामा । त्यो निकै महत्त्वपूर्ण अंक थियो, मैले भारत जाँदा ल्याएको थिएँ । त्यो पुस्तक एकजना विद्वान मित्रलाई दिएँ, उहाँले त्यसबाट केही रचना अनुवाद पनि गर्नुभयो, त्यसबाट जति फाइदा लिन सकिन्छ, त्यो गर्नुभयो, त्यही गर्नै मैले उहाँलाई पुस्तक दिएको थिएँ । दुई वर्षपछि मैले उहाँसँग त्यो पुस्तक मागेँ । तर, उहाँले भन्नुभयो, ‘यो पुस्तक तपाईंले दिएकै होइन, म आफैँ ल्याएको हुँ ।’ उहाँले सायद बिर्सनुभयो होला । जेहोस् त्यो पुस्तक मैले पाइनँ ।
अर्काथरी हाकाहाकी पुस्तक उडाइदिने पनि छन् । हावर्ड फास्टको ७६औँ उपन्यास ‘द इम्मिग्रान्ट्स’ डा. मेरी डेसनले क्यानडाबाट ल्याइदिनुभएको थियो । मेरी डेसन नेपालमा लाहुरेहरूबारे पीएचडी गर्ने पहिलो हुनुहुन्छ ।
उहाँले ल्याइदिएको त्यो पुस्तक मैले पढिसकेपछि एकजना साथीले लैजानुभयो, फिर्ता दिनुभएन । माग्यो, हुन्छ ल्याइदिन्छु भन्ने तर नल्याइदिने । त्यो पुस्तक मलाई अरु साथीलाई पनि पढ्न दिने मन थियो, पाइनँ ।
६ महिनाअघि चाम्लिङ राईहरूको ‘मुन्धुम’ एकजना साथीलाई पढ्न दिएँ । त्यो पुस्तक पनि फर्केन । यस्तो धेरै भएको छ, र धेरैको जीवनमा हुन्छ जस्तो लाग्छ ।

मसँग अरुको तीनवटा पुस्तक छन्
एउटा पुस्तक मुरारी अर्यालजीसँग लिएको ‘नेपाल निरुपण’ भन्ने पुस्तक मसँग छ । त्यतिबेला बजारमा नपाएर मैले उहाँसँग लिएको थिएँ, फर्काउन भ्याएको छैन, तर उहाँलाई जानकारी छ ।
त्यस्तै, मार्टिन चौतारीका दुई पुस्तक छन्- बेल अम्ब्रेडको डेमोक्रेटिक मुभमेन्ट एन्ड दलित थेसिस र भारतीय लेखकको ह्वाई आई एम नट दलित । यी पुस्तक डा. मेरी डेसनले मलाई दिनुभएको थियो । मैले उहाँकै पुस्तक भन्ठानेँ । तर, पुस्तक पढ्दै जाँदा मार्टिन चौतारीको छाप देखेँ । मेरी डेसनले आफ्नो नाममा मलाई ती पुस्तक ल्याइदिनुभएको रहेछ । मलाई पुस्तक दिएर उहाँ क्यानडा र्फकनुभयो । पछि मैले ती पुस्तकबारे मार्टिन चौतारीमा गएर भनेँ, ‘मसँग तपाईंहरूका दुइटा पुस्तक छ । डा. मेरी डेसनले दिएको ।’
धेरै वर्ष बितिसकेको थियो । त्यसैले उहाँहरूले भन्नुभयो, ‘ती पुस्तक हाम्रो लिस्टभित्रै छैनन् । अब तपाईंले मेरी डेसनले दिएको भनेरै राख्नुस् । यसबारे कुनै दिन फैसला गरौँला ।’
योबाहेक मैले अरुको पुस्तक ल्याएर फिर्ता नगरेको सम्झना छैन ।
प्रस्तुतिः ध्रुवसत्य परियार
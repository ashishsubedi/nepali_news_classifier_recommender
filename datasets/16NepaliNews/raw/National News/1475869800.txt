
﻿
२१ असोज, ओखलढुंगा । ओखलढुंगा जिल्ला कारगारमा रहेका ५७ जना कैदी बन्दीले दशैं मान्नका लागि सांसदहरुबाट एउटा खसी र खेल सामाग्री प्राप्त गरेका छन् ।
बडादशैंको शुभकामना दिन कारगार पुगेका ओखलढुंगाका एमाले सांसदद्वय यज्ञराज सुनुवार र हर्कबोल राईले बन्दीहरुलाई एउटा खसी दशैं मनाउनका लागि दिएका हुन् ।
प्रत्यक्ष निर्वाचित सांसद सुनुवार र समानुपातिक सांसद राई प्रमुख जिल्ला अधिकारी एकदेव अधिकारी र जिल्ला प्रहरी प्रमुख मिलन केसी सहित कारागारमा निरीक्षणमा गएका थिए ।
शुक्रवार कारागारमै आयोजित संक्षिप्त कार्यक्रममा सांसद सुनुवारले कतिपय परिबन्दले जेल परेका र कतिपय कानुनी रुपमा सजाय भुक्तान गरिसकेका कैदीहरुको आगामी जीवन सहज रुपमा अघि बढ्न सघाउनुपर्ने बताए ।
लामो समयदेखि परिवारबाट छुटिएर बसेकाहरुलाई दशैंको अनुभूत गराउन खसी, खेल सामाग्री र पत्रपत्रिकाका प्रदान गरिएको उनले बताए ।
सो अवसरमा एमाले जिल्ला अध्यक्ष मोहनकुमार श्रेष्ठ र सचिव शंकर कटुवाल पनि सहभागी थिए । सो अवसरमा कैदी बन्दीले आफूहरुलाई न्युनतम मानवीय सुविधा नभएको गुनासो गरेका थिए ।
ओखलढुंगा कारागारमा ४६ पुरुष र ११ महिला बन्दी छन् । खसी उपहार पाएपछि कैदी बन्दीहरुले नेताहरुलाई आफैंले बुनेको ढाकाटोपी उपहार दिएका थिए ।
०००
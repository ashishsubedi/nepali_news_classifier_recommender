
﻿एकीकृत नेकपा माओवादीका प्रवक्ता दिनानाथ शर्माले अबका १५ दिनमा नयाँ सरकार बन्ने बताएका छन् । पार्टी केन्द्रीय कार्यालयमा नियमित पत्रकार भेटघाटका क्रममा उनले अबको १५ दिनमा राष्ट्रपति, उपराष्ट्रपति र प्रधानमन्त्रीको चुनिने बताए ।

उनले प्रतिपक्षी भएकाले सत्तापक्ष पश्चात आफूहरु पनि सरकारको नेतृत्व गर्ने सक्ने संकेत दिए । उनले भने  प्रतिपक्षमा भएको एमाओवादी वर्तमान सत्ता पक्ष पश्चात हाम्रो नै सरकारको नेतृत्व गर्ने पालो हो । दुनियाँमा सरकार सत्ता पक्षले छोड्दा प्रतिपक्ष नै सरकारकामा जाने परिपाटी रहेको उनको भनाई थियो ।आफ्ने पार्टी पनि अब बन्ने सरकारमा सामेल हुने बताए ।

एमाओवादीका अध्यक्ष प्रचण्डले सरकारको दाबी नगर्ने बताउँदै आएका छन् भने अर्का नेता बाबुराम भट्टराईले पनि दाबी गरेका छैनन्। यस्तो अवस्थामा शर्माको भनाईलाई अर्थपुर्ण मानिएको छ। प्रधानमन्त्री केपी ओली हुने हुने धेरैको अनुमान छ तर एमाओवादी नेताबाटै आएको यस्तो पक्रियाले एमाले र ओलीलाई झस्काइदिएको छ। कांग्रेसबाट शेरबहादुर देउवा पनि प्रधानमन्त्रीको लाइनमा रहेको विश्वास गरिन्छ। एमाओवादीले कांग्रेस वा एमाले जोसंग पनि मिलेर सरकार बनाउन सक्ने अवस्था छ।

भारतीय विदेश दुतको नेपाल भ्रमणका बारेमा प्रतिक्रिया दिँदै प्रवक्ता शर्माले भारतीय पक्षलाई तराईमा भएको आन्दोलनले सिमामा आफ्नो देशका लागि हुने सुरक्षा चासो जायज भएको बताए । तर अहिलेको भ्रमणको हाम्रो अध्यक्ष कमरेड प्रचण्डले भने बमोजिम समय नमिलेको हो, कि त यो प्रक्रिया सुरु नै नगरी अघि आउनु पथ्र्यो कि संविधान घोषणा पछि आउनु भन्ने धारणा राखेको बताए । उनले संविधान घोषणा पछि असन्तुष्ट रहेका दलहरुका समस्याहरुको समाधान छलफल र वार्ताको माध्यमबाट गर्न सकिने बताए ।

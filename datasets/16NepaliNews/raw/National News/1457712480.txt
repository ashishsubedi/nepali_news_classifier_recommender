
﻿
राजेन्द्र आचार्य
चितवन, २८ फागुन । दीर्घकालिन रुपमा बिग्रेको मृगौलालाई कसरी बचाउन सकिन्छ भन्ने बारेमा विज्ञ चिकित्सकहरु सहभागी दुई दिने राष्ट्रिय सम्मेलन चितवनमा सुरु भएको छ ।
“सुरक्षित मृगौला, सुरक्षित जीवन” भन्ने नारासहित अन्तराष्ट्रिय मृगौला दिवस अवसर पारेर फिजिसियन विशेषज्ञ डाक्टरहरु सहभागी सम्मेलन सुरु भएको हो ।
सोसाईटी अफ ईन्टरनेशनल मेडिसिन अफ नेपालको आयोजना भएको सम्मेलनको सोसाइटीका संस्थापक अध्यक्ष प्रोफेसर डा.सञ्जिन ढुङ्गेलले गरेका थिए ।
प्रोफेसर डाक्टर ढुङ्गेलले स्वास्थ्य क्षेत्रको विकास समयअनुसार परिस्कृत हुनुपर्ने बताए । उनले नेपालको स्वास्थ्य क्षेत्रलाई राजनीतिक हस्तक्षेप मुक्त क्षेत्र घोषणा गर्न एकजुट हुन आग्रह गरे ।
हरेक फिजिसियन डाक्टरहरुले समय अनुकुल नयाँ पद्धती अपनाउन सम्मेलन उपयोगी हुने वरिष्ठ फिजिसियन एवम् सोसाईटीका सचिव डा. शितल अधिकारीले बताए । सम्मेलनमा देशभरबाट २ सय ५० जना वरिष्ठ विशेषज्ञ डाक्टरहरुको सहभागी छन् ।
कार्यक्रममा फिजिसियन, क्यान्सर, मुटु, फोक्सो, पेट, सर्पदंश लगायतका ५० वटा कार्यपत्रमा छलफल भईरहेको सोसाईटी अफ ईन्टरनल मेडिसिन अफ नेपालका महासचिव एवम् टिचिङ्ग हस्पीटल काठमाडौका बरिष्ठ विशेषज्ञ डाक्टर पंकज पन्तले जानकारी दिए ।
सम्मेलनका क्रममा पूराना अनुभवी सर्जन डाक्टरहरुको अनुभव आदानप्रदान गर्दैै छलफल समेत गरिएको थियो । सोही अवसरमा बरिष्ठ मृगौला रोग बिशेषज्ञ प्रोफेसर डाक्टर सुधा खकुरेललाई सम्मान गरिएको थियो ।

﻿भ्रष्टाचार बढेको बढ्यै
मुलुकमा भ्रष्टाचार बढिरहेको देखिन्छ । विश्व बैंक, ट्रान्सपरेन्सी इन्टरनेसनल र हाम्रै प्रतिवेदनले पनि भ्रष्टाचार बढिरहेको देखाएका छन् । यसमा धेरै पक्ष संलग्न भएको देखाइएको छ । विशेषगरी राजनीति यसमा संलग्न भएर आएको देखिन्छ । त्यस्तै शिक्षा, स्वास्थ्यजस्ता क्षेत्र पनि यसमा संलग्न देखिन्छन् । पछिल्लो समय राजस्वका कार्यालयमा भन्दा पनि राजनीति, शिक्षा, स्वास्थ्य क्षेत्रमा धेरै भ्रष्टाचार देखिन्छ । त्यसले गर्दा भ्रष्टचारको स्वरूप र यसको असर पनि समाजमा बढ्दै गएको छ ।
पहिले केही क्षेत्रमा भ्रष्टाचार हुँदैन, त्यहाँ काम मात्र हुन्छ भन्ने थियो । तर, अहिले ती क्षेत्र पनि भ्रष्टाचारमा संलग्न हुन थालेको देखिन्छ । यसको अर्थ भ्रष्टाचारको क्षेत्र व्यापक भएर आयो, जुन पहिले थिएन । पहिले राजनीति क्षेत्रलाई भ्रष्टाचारको क्षेत्र भनिँदैनथ्यो, तर अहिले भ्रष्टाचारको मूल क्षेत्रमा परिणत भएको छ । यसको तात्पर्य भ्रष्टाचारको स्वरूप पनि, स्वभाव पनि बिल्कुलै परिवर्तन भएर आएको छ । अहिले त समाजको यस्तो कुनै अंग छैन, जहाँ भ्रष्टाचार नभएको होस् ।
राजनीति र प्रशासनको मिलेमतो
भ्रष्टाचारमा राजनीतिक नेतृत्व र प्रशासनिक क्षेत्र दुवै जिम्मेवार हुन्छन् । दुवै जिम्मेवार नभई भ्रष्टाचार गर्न सकिँदैन । राजनीतिक तहले नेतृत्व दिने हो तर काम प्रशासनबाट गराउने हो । त्यसकारण प्रशासनिक क्षेत्र पनि संलग्न हुन्छ । नेतृत्व दिने वर्ग नै मुख्य रूपमा संलग्न भयो भने त्यो झन् खतरनाक हुन्छ । संलग्नता दुवैको हुने भएकाले नियन्त्रण गर्न पनि दुवैको सहभागिता उत्तिकै हुनुपर्छ । भ्रष्टाचार नियन्त्रणका लागि मैले सधैँ भन्ने गरेको छु कि टाउकैबाट पानी खन्याउनुपर्छ । र, जिउ सफा गर्नुपर्छ । त्यसैले माथिल्लो तहबाटै भ्रष्टाचार नियन्त्रणको सुरुवात हुनुपर्छ । माथिबाट सुरुवात भयो भने मात्रै नियन्त्रण सम्भव छ ।
आजको समयमा भ्रष्टाचार हुनुको मूल कारण नै दण्डहीनता हो । यहाँ काम गर्ने कर्मचारी दण्डित हुने र काम नगर्ने पुरस्कृत हुने गरेको देखिन्छ । यस्तो हुँदासमेत कसैले प्रश्न गर्ने गरेकै छैन । यस्तो भएपछि कामै नगरी सजिलो उपायबाट आम्दानी बढाउनेको संख्या धेरै हुँदै गएको छ । सबैजना त्यतापट्टि लागेका छन् र भ्रष्टाचार मौलाउँदै गएको छ । अर्कातिर अहिलेको अवस्थामा भ्रष्टाचार कुन तहमा बढी र कुन तहमा कम हुन्छ भन्ने नै छैन । सबै तहमा उस्तै र उही ढंगको भ्रष्टाचार भइरहेको छ । पहिलेको अवस्थामा भने भ्रष्टाचार कुन तहमा भइरहेको छ भनेर छुट्याउन सकिन्थ्यो ।
भ्रष्टाचार नियन्त्रणमा अख्तियार सशक्त
हामीकहाँ एक दर्जनबढी निकाय भ्रष्टाचार नियन्त्रण र सम्पत्ति शुद्धीकरणका लागि कार्यरत छन् । तर, भ्रष्टाचार नियन्त्रणका लागि अख्तियार दुरुपयोग अनुसन्धान आयोगबाहेक कुनै संस्था प्रभावकारी भएको देखिँदैन । अख्तियारले भने काम गरिरहेको छ । अनि मान्छे पनि अख्तियारसँग मात्रै डराइरहेका छन् । अख्तियारबाहेक नतिजामूलक ढंगले भ्रष्टाचार नियन्त्रणमा सघाउ पुर्‍याएको कुनै संस्था छैन । त्यसैले भ्रष्टाचार नियन्त्रणका सवालमा गाली गरे पनि, सराहना गरे पनि अख्तियारलाई नै जान्छ ।
मूलत: जुन कार्यालयमा भ्रष्टाचार भइरहेको छ, त्यही कार्यालयमै दण्डित हुने वा कार्यालय प्रमुखले नै भ्रष्टाचार गरेको भए उसैलाई संस्थाबाटै दण्डित हुने व्यवस्था भए नियन्त्रण गर्न सजिलो हुन्थ्यो । तर, कुनै संस्थाबाट कर्मचारी दण्डित भएको सुनिँदैन । र, अरू पनि भ्रष्टाचार नियन्त्रण गर्ने संस्था कतै सक्रिय भएर काम गरेको देखिँदैन । सक्रिय भएर काम गरेको देखिएको अख्तियार नै हो अनि मान्छेका तारो पनि अख्तियार नै भएको छ ।
अख्तियारलाई बलियो बनाउनुपर्छ
भ्रष्टाचारप्रति हाम्रो राजनीतिक प्रतिबद्धता हुँदै भएन । अख्तियारको कार्य क्षेत्रमा पहिले अनुचित कार्य पनि हेर्ने भन्ने थियो । तर, नयाँ संविधानमा त्यो पनि हटाइएको छ । र, अनुचित कार्य हेर्न नपाउने भन्ने छ । यसपटकदेखि अख्तियारको क्षेत्र विस्तार गरी सेनाका विषय पनि हेरिन्छ र यसले भ्रष्टाचारका जालाहरू हेर्ने अवसर पाउँछ भन्ने थियो ।
त्यो पनि हटाइएको अवस्था छ । एकातिर अख्तियारको क्षेत्रलाई संकुचन गर्दै लैजाने गरिएको छ भने अख्तियारले काम गरेन भनेर गाली गर्दै जाने पनि भएको छ । त्यति मात्रै होइन, काम गर्‍यो भने पनि अख्तियारलाई नै गाली गर्ने काम भएको छ । यस्तो परिपाटीले त हुँदैन । हामीले अहिलेको समयमा अख्तियारलाई नै हो बालियो बनाउनुपर्छ । र, राज्यले विश्वास पनि गर्नुपर्छ । अख्तियार बलियो भए देश बलियो हुन्छ ।
प्रजातन्त्रको कार्यान्वयनमा हामी चुक्यौँ, चुकेकै हो । जनताप्रति उत्तरदायी र बफादार राजनीतिक संयन्त्रको निर्माण गर्न नसकेकै हो । यसो हुँदा जनता र राजनीतिक कार्यकारीबीचको सम्बन्ध टुटेको छ । यो सम्बन्ध चुनावका वेला मात्रै स्थापित हुन्छ । र, जनतालाई सरकारबाट आशा छ तर भरोसा छैन । यसले गर्दा स्थिति नाजुक हुँदै गएको छ ।
भ्रष्टाचार नियन्त्रण सम्भव छ
भ्रष्टाचार नियन्त्रणका क्षेत्रमा हामीले सुधार गर्नुपर्ने धेरै कुरा छन् । सानो मुलुक भएकाले नियन्त्रण सम्भव पनि छ । राजनीतिक नेतृत्व र कर्मचारीले म जनताप्रति उत्तरदायी हुँ र जनताको भलोका निम्ति काम गर्नुपर्छ । मैले दायाँबायाँ गर्नु हुँदैन भन्ने सोच्ने हो भने त समाधान हुन्छ ।
तर, यो सोच राखिएको छैन । छोटो समयमा अत्यधिक लाभ लिने क्रमचाहिँ बढेको छ, यसलाई रोक्नुपर्छ । राजनीतिक नेतृत्वले जनतामा सबैभन्दा राम्रो सेवा पुर्‍याउने व्यवस्था ल्याउनुपर्छ, जस्तो सेवाले जनता सुखी हुन सक्छन्, त्यस्तै सेवा अवलम्बन गर्नुपर्छ । यस्तो व्यवस्था कायम गर्न सकियो भने जनतासम्म प्रजातन्त्र प्रसार हुन सक्छ । अहिले त यस्तो परिस्थिति नै छैन ।
हामीले भ्रष्टाचार नियन्त्रण गर्ने कुरा गर्दा सुुरुमा रोकथामकै विधिमा जानुपर्छ । रोकथाम गर्न प्रत्येक कर्मचारी वा मानिसलाई इमानका साथ काम गर्न प्रोत्साहन गर्ने र त्यसरी काम गर्नेलाई पुरस्कृत गर्ने प्रणालीको विकास गर्नुपर्छ । कहीँ कतैबाट कमजोरी भयो भने दण्डित गर्ने व्यवस्था पनि हुनुपर्छ । र, अख्तियारजस्तो संस्थालाई क्षेत्र विस्तार गरेर बलियो बनाउनुपर्छ । उसलाई कार्यक्षेत्रमा काम गर्ने स्वतन्त्रता पनि प्रदान गरिनुपर्छ । किनभने अरू संस्थाको काम, कारबाही हामीले देखिसक्यौँ । विगत र अहिलेका काम हेर्दा अख्तियारबाहेक कुनै पनि संस्था प्रभावकारी भएका छैनन् ।
तलब कम भएर भ्रष्टाचार बढेको होइन
भ्रष्टाचार गर्नु र बढ्नुमा गरिबी बहाना मात्रै हो, हाम्रो मानसिकता नै प्रमुख कारक हो । जुन तलब, सुविधा भ्रष्टाचार गर्नेले पाइरहेका छन्, त्योभन्दा धेरै निम्नस्तरको जीवन जनताले बिताइरहेका छन् । त्यसैले गरिबी नै भ्रष्टाचारको कारण त मान्न सकिएन ।
धेरै गरिब इमानदार पो हुन्छन् । त्यस्तै हामीले राजनीतिक संयन्त्र र कर्मचारी प्रशासनलाई संस्कार सिकाउनै नसकेको पनि हो र उनीहरूले सिक्न पनि चाहेनन् । अर्कातिर उनीहरूको देशप्रति चिन्ता पनि भएन । आफ्ना नातागोता, नजिकका मान्छेको भलो कसरी हुन्छ भन्ने विषयमा राजनीति केन्द्रित भयो ।
भ्रष्टाचार बढ्नुमा राजनीतिक व्यवस्थाको ठूलो दोष छ । किनभने राजनीतिक व्यवस्थाले नै भ्रष्टाचार नियन्त्रणलाई प्राथमिकतामा राख्दै राखेन । प्राथमिकतामा राखेको भए भ्रष्टाचार नियन्त्रणमा सघाउ पुग्थ्यो । भ्रष्टाचार गर्नु केही पनि होइन, यो चल्दै जान्छ भन्ने मानसिकता मात्रै राखियो ।
भ्रष्टाचार नियन्त्रण गर्न टाउकैबाट पानी खन्याउनुपर्छ
भ्रष्टाचारलाई साँच्चै नियन्त्रण गर्न चाहने हो भने भ्रष्टाचार नहुने परिस्थिति निर्माण गर्न जुट्नुपर्छ । हामीले कर्मचारी तन्त्रमा प्रोत्साहनमूलक कार्यक्रम ल्याउनुपर्छ । यसो गर्न सकियो भने सम्पूर्ण संस्था अनुशासित र कामप्रति लगनशील हुन्छन् ।
कर्मचारीको तलब थोर भएर भ्रष्टाचार बढेको भनेर आँकलन गरिन्छ । निश्चित रूपमा तलब थोर नै हो । दक्षिण एसियाली मुलुकमा नेपाल तलब कम भएकै मुलुक हो । तर, तलब बढाउँदैमा भ्रष्टाचार कम हुन्छ भन्ने पनि छैन । किनभने तलब बढाएर पनि विश्लेषण भइसकेको छ । कर्मचारीको दोब्बर तलब बढाएको वर्षमा पनि भ्रष्टाचार घटेको छैन । तलब बढेको वर्ष त साविकको भन्दा भ्रष्टाचार घट्नुपर्ने हो तर घटेको देखिएन ।राजनीतिले नेतृत्व लिने र भ्रष्टाचार नियन्त्रणका उपायलाई प्राथमिकता दिने हो भने भ्रष्टाचार नियन्त्रणमा काम गर्न बाध्य हुन्छ । नेपाल सानो मुलुक छ र शासन प्रणालीको अव्यवस्थाबारे जनताले धेरै गुनासो पनि गरेका छैनन् । त्यस्तो मुलुकमा परिवर्तन गर्न सकिँदैन भन्ने छैन । राजनीतिक नेतृत्व भ्रष्टाचारविरुद्ध प्रतिबद्ध हुने हो भने कर्मचारीले मात्रै आँट्दैनन् । हामीले भ्रष्टाचार नियन्त्रणका लागि टाउकैबाट पानी हालेर सफा गर्नुपर्छ, सुरुमै खुट्टा मिचेर हुँदैन ।
र, सुशासन खस्क्यो 
शासन व्यवस्था गुणात्मक रूपले खस्किरहेको छ । भ्रष्टाचारकै कारण शासन व्यवस्था खस्किरहेको हो । राज्य व्यवस्था जनतालाई सुख, सुविधा दिनका लागि जबसम्म प्रतिबद्ध हुँदैन, हामीले परिवर्तन देख्न गाह्रो छ । खाली आफ्नै राजनीतिक स्थानलाई मात्रै बढाउने, आफ्नो राजनीतिक दलको अभीष्ट, स्वार्थलाई मात्रै हेर्ने परिपाटी हामीमा भित्रिएको छ, यो शासन व्यवस्थाका लागि घातक हो । त्यसैले सुधारका लागि सरकार गम्भीर हुनुपर्छ । अख्तियारलाई अझै सशक्त बनाउनुपर्छ ।

﻿काठमाडौं, फागुन २९- दुई प्रमुख बामपन्थी दलहरु एमाले र एमाओवादीबीच देखिएको पानी बाराबारको संबन्धलाई चोखोनितो तुल्याउन एमाले अध्यक्ष केपी ओलीको निवास बालकोटमा आयोजित छलफल कार्यक्रम एक अर्काको मुख संघासुंघ गरेर सकिएको छ । संविधानसभाका सभामुख सुवास नेम्वाङले संविधान निर्माणका प्रकृया अगडि बढाए पछि नेकपा एमाले र नेकपा एमाओवादीबीचको सबन्धमा ग्रहण लागेको थियो । त्यसमा पनि बेला बेलामा एमाले अध्यक्ष केपी ओलीको एमाओवादी बिरुद्ध गोली तुल्य प्रहार बोलीका कारण यी दुई ठूला बामपन्थी दलहरुको संबन्ध नराम्रोसँग चिसिएको छ । अस्वस्थ ओलीको निवासमै पुगेर स्वस्थ लाभको कामना तथा दुई दलबिचको संबन्ध सुधारका लागि गएका एमाओवादी नेताहरु हात शुन्य भएर फर्खिएका छन् । 

तथापी बालकोटमा एमाले र एमाओवादीबीचको वार्ता सकारात्मक भएको र सहमतिबाटै अघि बढ्ने निश्कर्षसहित छलफल टुंगिएको बैठकमा सहभागी एमाओवादीका एक नेताले बताए।  फागुन ३० गतेसम्म निर्णायक वार्ता नभए चैत १ गतेदेखि आन्दोलन सुरु गर्ने चेतावनी एमाओवादी नेतृत्वको मोर्चाले दिएको छ।

विपक्षी मोर्चाको घेराउ तथा नाराबाजीबीच माघ ११ मा प्रश्नावली समिति गठन भएपछिको झन्डै डेढ महिना लामो संवादहिनता अन्त्य भएर दलहरुबीच संवाद सुरु भए पनि विषयगत रुपमा अझै पनि गम्भीर छलफल र समझदारी हुन सकेको छैन । खासगरी संघीयता र शासकीय स्वरुपमा दलहरुबीच चर्को विवाद देखिएको छ। दलहरुबीच संविधान लेखनका विषय तथा प्रक्रियामा सहमति हुन नसक्दा संविधानसभाको बैठक अनिश्चित भएको छ।

तर, एमाले अध्यक्ष केपी ओलीको निवास बालकोटमा दुवै दलबीच खुलेर कुराकानी भएको नेताहरुले बताए । ठूलै उद्धेश्य लिएर ओली निवास पुगेको एमाओवादी नेताहरुलाई एमाले अध्यक्ष ओलीले खासै महत्व नदिएको बैठकमा उपस्थित एक नेताले जानकारी गराए ।

आजको बालकोट बैठकमा एमाले अध्यक्ष ओली, उपाध्यक्ष तथा उपप्रधानमन्त्री वामदेव गौतम, उपाध्यक्ष विद्यादेवी भण्डारी, महासचिव इश्वर पोखरेललगायतका नेताहरु सहभागी थिए ।  त्यसैगरी एमाओवादीका तर्फबाट एमाओवादीका अध्यक्ष पुष्पकमल दाहाल, बाबुराम भट्टराई , नारायणकाजी श्रेष्ठ, कृष्णबहादुर महरा, टोपबहादुर रायमाझी लगायतका नेताहरु सहभागी थिए। 


﻿२२ पुस, काठमाडौं । पृथ्वीनारायण शाहको जन्मजयन्ती पुस २७ गतेलाई राष्ट्रिय एकता दिवसका रुपमा मनाउने विषयमा उच्चस्तरीय राजनीतिक संयन्त्रमा छलफल हुने भएको छ ।
मंगलबार राति अबेर बसेको मन्त्रिपरिषद वैठकमा यस विषयमा लामो बहस भएको थियो । वैठकमा मन्त्रीहरुबीच मतैक्यता हुन नसकेपछि संयन्त्रमा लैजाने सहमति भएको हो ।
उपप्रधानमन्त्री तथा परराष्ट्रमन्त्री कमल थापाले पुस २७ गते एकता दिवस मनाउनुपर्ने र सार्वजनिक विदा दिनुपर्ने प्रस्ताव वैठकमा राखेपछि मन्त्रीहरुले धारणा राखेका थिए ।
अर्का उपप्रधानमन्त्री सिपी मैनालीले थापाको प्रस्तावलाई तुरुन्तै समर्थन गरे । पृथ्वीनारायण साहको योगदानबारे करिब १० मिनेट बोलेका उनले राष्ट्रिय एकता दिवस मान्न नसकिए पृथ्वी जयन्तीका रुपमा मनाउन प्रस्ताव गरेका थिए । उपप्रधानमन्त्रीद्वय विजयकुमार गच्छेदार र टोपबहादुर रायमाझी भने एकता दिवस मनाउने विषयमा सकारात्मक भएनन् ।
गच्छेदारले अहिलेको परिस्थितिमा एकता दिवस मनाउनु उचित नहुने धारणा राखेका थिए भने रायमाझीले अन्य दलहरुसित परामर्श गरेर मात्रै निर्णय लिनुपर्ने मत राखे ।
स्रोतका अनुसार प्रधानमन्त्री केपी ओली एकता दिवस मनाउने विषयमा सकारात्मक बनेका थिए । उनले केहीबेर राष्ट्र निर्माणमा पृथ्वीनारायण शाहको भूमिकाको चर्चासमेत गरे ।
यद्यपि, माओवादी मन्त्रीहरुले पार्टीहरुबीच छलफल गरेर मात्रै निर्णय लिनुपर्ने अडान लिएपछि संयन्त्रमा लैजाने कुरा उठेको थियो । यसमा प्रधानमन्त्रीसहित सबैजना सहमत भए ।
करिब ४५ मिनेटसम्म पृथ्वीनारायण शाहको विषयमा मन्त्रिपरिषद वैठकमा छलफल भएको उपप्रधानमन्त्री एवं समाजकल्याण मन्त्री सिपी मैनालीले अनलाइनखबरलाई बताए । ‘पृथ्वी नारायण शाह राजा मात्रै नभएर नेपालको एकिकरण अभियान सुरु गर्ने अभियन्ता पनि हुन् । त्यसैले पुस २७ लाई पृथ्वी जयन्तीका रुपमा मनाऔं भन्ने हाम्रो धारणा हो’ मैनालीले भने ।
देशभित्र बढेको राष्ट्रियताको भावनालाई प्रोत्साहत गर्न र बिखण्डनवादी संकिर्ण सोच भएकाहरुलाई निरुत्साहित गर्नका निम्ति पनि यो निर्णय लिनु आवश्यक रहेको उनको तर्क छ ।
राजतन्त्र हटाएर गणतन्त्र स्थापना भएपछि २०६३ सालमा गिरिजाप्रसाद कोइराला नेतृत्वको सरकारले एकता दिवस खारेज गर्दै पुस २७ गते सार्वजनिक विदाको प्रचलन तोडेको थियो ।
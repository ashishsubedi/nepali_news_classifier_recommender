
﻿सिरहा, १४ कात्तिक । सिरहाको लहान–१९ बाट प्रहरीले शनिबार लागुऔषधसहित दुई जनालाई पक्राउ गरेको छ ।
पक्राउ पर्नेमा सोही ठाउँका १८ बर्षिय प्रेम चौधरी र २६ बर्षिय जिवछ प्रसाद चौधरी रहेका छन् । प्रहरीले उनीहरुको साथबाट नाईट्रोभेट ट्याब्लेट ३ सय ३ पिस बरामद गरेको छ ।  ईलाका प्रहरी कार्यालय लहानबाट खटिएको प्रहरीको टोलीले चेकजाँच गर्ने क्रममा उनीहरुलाई राती ११ बजेतिर पक्राउ गरेको हो ।
प्रहरीले उनीहरुले प्रयोग गरेको स६प १४६४ नम्बरको मोटरसाइकल समेत नियन्त्रणमा लिएको छ । पक्राउ परेका दुबैलाई ईलाका प्रहरी कार्यालय लहानमा राखी थप अनुसन्धान भइरहेको उक्त कार्यालयले जनाएको छ ।
यसैगरी झापाको भद्रपुर नगरपालिका–७ स्थित मेची खोलाको किनारबाट शनिबार बिहान ७ बजे प्रहरीले १५० ग्राम लागुऔषध गाँजासहित तीनजानालाई पक्राउ गरेको छ । पक्राउ पर्नेमा भद्रपुर नगरपालिका–६ बस्ने २२ बर्षिय संजु राजवंशी सोही नगरपलिका–१५ का २० वर्षिय दिपक राजवंसी र भद्रपुर–२ का राजेश  मुसर रहेका छन् । पक्राउ परेका तीनैजनालाई वडा प्रहरी कार्यालय भद्रपुरमा राखी थप अनुसन्धान भइरहेको छ ।
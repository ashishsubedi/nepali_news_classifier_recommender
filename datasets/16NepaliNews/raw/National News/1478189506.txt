
﻿विराटनगर, १८ कात्तिक । पूर्व क्षेत्र अन्तर्गत विभिन्न जिल्लामा बुधबार भएको सवारी दुर्घटनामा ६ जनाको जनाको मृत्यु भएको छ भने अन्य ५ जना घाइते भएका छन् ।
सप्तरीः सप्तरीको राजविराज–३ स्थित हनुमाननगर सडक खण्डमा स१प ४४१० नम्बरको मोटरसाइकलले ठक्कर दिदाँ पैदलयात्री बभनगामाकट्टी–३ बस्ने ५५ वर्षिय बद्री झा घाइते भएका छन् । घाइते झाको गोल्डेन अस्पताल विराटनगरमा उपचार भइरहेको छ भने मोटरसाइकलका चालकलाई जिल्ला प्रहरी कार्यालय सप्तरीले नियन्त्रणमा लिएको छ ।
सुनसरीः सुनसरीको मधेसा–९ मा पश्चिमबाट पूर्वतर्फ आउँदै गरेको बा ४ ख ५०७६ नम्बरको माईक्रो बसको ठक्करबाट को १ प ८३६३ नम्बरको मोटरसाइकललाई ठक्कर दिदा मोटरसाइकलमा सवार नाम थर वतन खुल्न नसकेका एक पुरुष र एक महिलाको मृत्यु भएको छ ।  अपरान्ह ४ बजेतिर ठक्करबाट गम्भिर घाइते भएका दुबैजनालाई जिल्ला अस्पताल सुनसरी लगिएकोमा उपचारको क्रममा ४ः३५ बजे मृत्यु भएको सुनसरी प्रहरीले जनाएको छ । दुर्घटनामा माइक्रोका चालक सिन्धुली पुरानो झागझोली–२ बस्ने २८ बर्षिय सुरेस खड्का समेत घाईते भएकोमा ईनरुवामा उपचार भईरहेको छ । यता सुनसरीकै मधेली–३ स्थित भित्री सडक खण्डमा अल्फाबेट नखुलेको ४७३० नम्बरको मोटरसाइकलको ठक्करबाट सोही ठाउँका सिमल शर्माको १० बर्षिय छोरा रावल शर्मा घाइते भएका छन् ।
घाइते बालकको नोबेल अस्पताल विराटनगरमा उपचार भइरहेको छ भने ठक्कर दिने मोटरसाइकलका चालक फरार रहेकाले खोजी कार्य भइरहेको अस्थायी प्रहरी पोष्ट चाँदबेलाले जनाएको छ ।
मोरङः मोरङको  ईटहरा–४ ईटहरा स्थित भित्री सडकमा को १ च ५५६५ नम्बरको  मारुती भ्यान र को ७ प ५७०८ नम्बरको  मोटरसाइकलले ठेलालाई ठक्कर दिँदा  मोटरसाइकल चालक मोरङ ईटहरा २ बस्ने १८ बर्षिय  क्लिनडन बिष्ट  र पछाडि सवार काठमाण्डौ पेप्सीकोला बस्ने २६ बर्षिय राजु थापाको मृत्यु भएको छ । बेलुका ७ बजेतिर भएको दुर्घटनाम घाइते दुवैलाई उपचारकोलागि न्युरो अस्पताल विराटनगर ल्याइएकोमा बेलुका ८ बजे उपचारको क्रममा मृत्यु भएको प्रहरीले जनाएको छ ।
दुर्घटनामा ईटहरा–२ बस्ने २२ बर्षिय प्रकाश राई र ठेला चालक ईटहरा–३ बस्ने २१ बर्षिय  सुजन न्यौपाने समेत घाईते भएकाले राइको न्युरो अस्पताल विराटनगरमा र न्यौपानेको अरनिको अस्पताल उर्लाबारीमा उपचार भइरहेको छ । भ्यानका चालकलाई प्रहरी चौकी ईटहराले नियन्त्रणमा लिएको छ ।
सिरहाः सिरहाको चन्द्रअयोध्यापुर–१ स्थित पुरानो टोलमा स१त ४१०० नम्बरको ट्रयाक्टरको ठक्करबाट सोही ठाउँका घुस्का सदाको ६ बर्षिय छोरा कमलेश सदाको मृत्यु भएको छ । बेलुका ७ बजेतिर ठक्करबाट गम्भिर घाइते भएका बालकको सप्तऋषी अस्पताल लहान लाजाने क्रममा बाटोमा मृत्यु भएको हो । ठक्कर दिने ट्रयाक्टरका चालकलाई प्रहरीले नियन्त्रणमा लिएको छ ।
धनकुटाः धनकुटा नगरपालिका–१५ स्थित तमोर नदीको पुल नजिकै मंगलबार को२६प ५१७५ नम्बरको मोटरसाइकल अनियन्त्रित भइ पुलको बारमा ठोक्किदा मोटरसाइकलको पछाडि सवार १४ बर्षिय बालिका वेरना राईको मृत्यु भएको छ । दुर्घटनामा मोटरसाइकल चालक  बुढीमोरङ–८ बस्ने २३ बर्षिय साजन राई गम्भिर घाइते भएका छन् ।  घाइते राईको विपी कोइराला स्वास्थ्य विज्ञान प्रतिष्ठान धरानमा उपचार भइरहेको छ भने बालिकाको भारतको सिलिगोडीमा उपचारको क्रममा मृत्यु भएको प्रहरीले जनाएको छ ।
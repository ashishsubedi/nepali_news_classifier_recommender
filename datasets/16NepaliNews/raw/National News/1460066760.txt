
﻿काठमाडौं ।
धर्मेन्द्र पण्डित अहिले ३१ वर्षका भए । उनी नेपाल आएको करिब १५ वर्ष पुगेको छ, तर ठ्याक्कै भन्न सक्दैनन् । निरक्षर पण्डितलाई के चै सम्झना छ भने पहिलोपल्ट कामको खोजीमा काठमाडौं आएको केहीदिनमै वीरेन्द्र राजाको हत्या भयो रे भन्ने सुनेका थिए ।
भारतको बिहार राज्यको मोतीहारी जिल्ला झाझरा निवासी पण्डितलाई पेटको आगोले करिब १६ वर्षको उमेरमा काठमाडौंको शरणमा ल्याईपु¥याएको थियो । आफूजस्तै गरिबीको थप्पडले गाउँबाट निक्लन बाध्य पारिएका केही साथीसँग बसबाट झर्दा अति बिरानो लागेको काठमाडौं अहिले उनलाई आफ्नैजस्तो प्यारो लाग्न थालेको छ । उनको आफ्नै पहिचान छ, आफ्नै व्यापार छ र भविष्यमा अझ ठूलो काम गरुँला भन्ने विश्वास छ ।
“हेर्नुस सर, पहिला नेपालमा हामीलाई धेरै हेप्थे, काम गरेर खानै गाह्रो थियो, तर अहिले धेरै कुरा फरक भएको छ । हाम्रो पनि ईज्जत बढेको छ,” आफ्ना अगाडी उभिएका कलेजका सुन्दर केटीहरूको मिठो अवलोकन गर्दै उ बाह्रखरीसँग संवादमा व्यस्त छ । तर उसलाई संवाददाताको अनुहार हेर्न फुर्सद छैन । कसको प्लास्टिकको कचौरा खाली भयो उसलाई सानो पुरी बुढी औलाले क्वाच्च फुटाएर, अलिकति आलुको तरकारी भित्र कोचेर अनि कागती पानीमा चोबेर दिनुपर्दछ । फूर्सद भएको बेला सुन्दर अनुहार र छोटा कपडामा सजिएका लोभ लाग्दा शरिर हेरेर चित्तपनि बुझाउँछन् पण्डित । तर यो आत्मिक शान्ति कसैलाई भन्दैनन् । भन्न मिल्दैन । नभए ती ग्राहक भोली आउँदैनन् वा आजै उसलाई हात हाल्न सक्छन् ।
“दुःख त बहुत पाएको छु हजुर जिन्दगीमा, तर साना कुरामा पनि खुसी लाग्छ । आखिर यो शहरले गाउँमा मेरो परिवार पालेको छ,” धर्मेन्द्र आफ्नो परिवारको याद गर्न थाल्दछन् ।
उनको सानो परिवार अझै पनि मोतिहारीको झाझरा गाउँमा बसोबास गर्दै आएको छ । उसका छोराछोरी बाबुले काठमाडौंबाट फिसको पैसा र कपडा पठाउँछ भन्नेमा अभ्यस्त भइसकेका छन् ।
आफ्नो जिन्दगीलाई कामको कैदी बनाएर उसले अरु धेरै ज्यानमा सास फुक्ने काम गरेको लामै समय भयो । “आठवर्षको उमेर हुँदा मेरो बुवाको स्वर्गारोहण भयो । त्यसैबेला देखि मैले काम गरेर परिवार पालेको हुँ । काम गर्नु नै मेरो कर्ममा लेखेको रहेछ हजुर, म यसैमा खुसी छु,” पण्डित भन्दै जान्छन्, एक हुल केटीलाई पानीपुरी एकपछी अर्को हाल्दै जान्छन् ।
पहिले पहिले कलेजका केटा हुल बाँधेर आएभने उनलाई खुब डर लाग्थ्यो । तिनले जति धेरै पानीपुरी खान्थे उनी त्यति धेरै घाटामा डुबेको आभाष गर्दै पानीपुरी बनाउँदै जान्थे । तर बोल्न सक्दैनथे । यस्ता केटाहरू पानीपुरी खाएपछी पैसा नतिरी जान्थे । तर आजकाल त्यस्तो छैन । पानीपुरी खाएपछी पैसा नतिर्ने कम छन् र नतिर्ने सँग हाकाहाकी झगडा गर्न पनि उनी छाड्दैनन् ।
तर नगर प्रहरीको दुःखचाहिं कायमै छ । कहिले काही नगर प्रहरी आएर सम्पुर्ण सामान फ्याकी दिन्छन् । यस्तो बेलामा उनलाई धेरै नोक्सान हुन्छ । कहिले काहीं त आँखाबाट आँसुनै झर्छ । तर त्यो पनि आजकाल परिवर्तन भएको छ । आजकाल समातेर लान्छन् र जरिवाना गर्छन । “बरु एक पल्ट पक्राउ खाँदा एक हजार तिर्नु ठिक लाग्छ,” उनले भने ।
बिहान झिसमिसेमा नै उठेर पुरी किन्नु, आलु उसिन्नु र पसल तयार गरेर बाटोमा लाग्नु उनको नियती बनेको छ । उनलाई सुख र दुःखको भेद केही छैन । अलि धेरै व्यापार भएको दिनयसो हाँसो अलि कम भएको दिन यसो पीर जस्तो । तर जे भएपनि एउटा कोठामा बसेर रुखो सुखो खाएर महिनाको गोडा बिसेक, सकेको बेला तिसेकहजार गाउँ पठाएकै छन् ।
उनलाई आजकाल काठमाडौंमा धेरैले चिनेका छन्, त्यसैले पनि ईज्जत महशुस हुन्छ । कतिले नामै लिएर हालखबर सोध्दा त गाउँकै दाजुभाई भेटेजस्तो लाग्छ उनलाई । धेरैले पानीपुरीवाला भन्छन्, तर उनलाई नराम्रो लाग्दैन । आफ्नो नाम पानीपुरीवालासँग साटेको अब डेढ दशक भैसकेको छ । अब काठमाडौं आफ्नै भैसकेको छ, धर्मेन्द्र पण्डित पानीपुरीवालाका लागि ।

﻿राजविराज, ८ वैशाख । अभिभावकहरुबाट चर्को शुल्क असुली गर्दै आएका सप्तरीका निजी विद्यालयहरुको कमिशन चलखेलका कारण अभिभावकहरु मापदण्ड भन्दा पनि दोब्बर–तेब्बर बढी रकम तिरेर पाठ्यपुस्तक खरिद गर्न बाध्य भएका छन् ।
आफ्ना विद्यालयमा पाठ्यपुस्तक समावेश गरिदिए वापत जिल्ला गाउँदेखि जिल्लाका प्रतिष्ठित विद्यालयहरुले प्रकाशन गृह र पुस्तक विक्रेताहरुबाट कमिशन वापत दुई लाखदेखि पाँचलाखसम्म मोटो रकम लिएका हुन् । प्रकाशन गृह र पुस्तक बिक्रेताहरुले एकमुष्ठमा मोटो रकमको प्रलोभन दिएर विद्यालयहरुलाई शैक्षिक शत्रकालागि नै खरिद गरेका छन् । विद्यार्थीको सङ्ख्याको अनुपातमा बोली लगाएर निजी विद्यालयहरु बिक्री हुने गरेको एक विद्यालयका प्रिन्सिपलले जानकारी दिए । सामान्यतया अभिभाभकले विद्यालयमा पढाई भईरहेको पाठ्यपुस्तकको नाम विद्यार्थीहरुलाई उपलब्ध गराउनुपर्ने हो तर यतिबेला कमिशनमा बिक्री भएका विद्यालयहरुले पाठ्यपुस्तकको सूची उपलब्ध गराउँदैनन । विद्यालयले कमिशन लिएका पुस्तक पसलबाट किताब खरिद गर्नुपर्छ भन्दै ह्वीप लगाउने गरिएको छ । कतिपय विद्यालयले त पुस्तक पसलको नाम लेखिएको स्लीप नै विद्यार्थी मार्फत अभिभावकलाई पठाउने गरेको छ । 
कमसल खालका कागजमा छपाइ भएको करिब सय रुपैयाँ मोल पर्ने किताबको मूल्य दुई सय देखि तीन सय लेखिएर आएको छ भने कतिपय प्रकाशनले पुस्तकमा मूल्य नै लेखेको छैन । मूल्य नखिएको पुस्तकमा मनमौजी ढङ्गले स्टिकर टाँस्ने गरेका छन् भने कतिपय बिक्रेता हातले नै मूल्य लेखेर मनमौजी ढङ्गले अभिभावकबाट चर्को रकम असुल्ने गरेको छ । सचेत अभिभावकले छुट माग्दा १० प्रतिशत छुट दिएको भन्दै अभिभावकको आँखामा छारो हाल्ने गरेको सप्तरीको मलेकपुर–५ का अभिभावक तेजनारायण यादवले बताए ।
विद्यालयले पाठ्यपुस्तकको नाम गोप्य राखी पुस्तक पसलको नाम मात्र भन्ने गरेको गुनासो गर्दै उनले उनले भने ‘किताब खरिद गर्दा पनि पुस्तक बिक्रेताले बिलसम्म दिँदैन, मनमौजी ढङ्गले थपेर रकम लिने गरेको छ, पाठ्यपुस्तकमा लेखिएको भन्दा पनि बढी रकम लिएको भनी गुनासो गर्दा पुस्तक लिने मन छैन भने जानुस् भन्दै धम्की खानुपरेको छ ।’ विद्यालयहरुले नै कमिशन खाएर पुस्तकको सूची गोप्य राखेकोले अन्य पसलहरुमा पाउन सक्ने अवस्था नरहेकोले आफूहरुजस्ता गाउँ देहातका अभिभावकहरुले पुस्तक पसलेले भनेको रकम तिर्नुपरेको दुखेसो सुनाए ।
यस्तै गुनासो रहेको जमुनी मधेपुराका अर्का अभिभावक रामचन्द्र साहको पनि । खुलेआम निजी विद्यालयहरुले कमिशनखोरी धन्दा गरिरहँदा प्रहरी प्रशासन पनि कानमा तेल हालेर सुतेको गुनासो गर्दै उनले भने ‘खुलेआम पाठ्यपुस्तकमा गोरखधन्दा भइरहेको छ तर न त शिक्षा कार्यालयले केही बोलेको छ नत पुलिस प्रशासनले नै, यस्तो अवस्था आम अभिभावकले नियम कानून विपरित दोब्बर तेब्बर रकम तिर्न बाध्य भएका छन् ।
विभिन्न प्रकाशन गृह र पुस्तक पसलेबाट संस्था र विद्यालयलाई ‘सहयोग’ वापत भन्दै डाक बढाबढ झैं बढी कमिशन दिने पुस्तक बिक्रेता मात्र उक्त विद्यालयको पुस्तक बेच्ने अनुमति पाएको छ । कतिपय विक्रेताले आफ्ना पुस्तक विद्यालयहरुमा समावेश गरिदिएवापत विद्यालयलाई वार्गेनिङ्ग गरे अनुसारको नगद, कम्प्युटर, ल्यापटप, प्रोजेक्टर, फ्रिज, खेलकुद र स्टेशनरी सामान समेत उपलब्ध गराएको श्रोतले जनाएको छ । प्रकाशक तथा पुस्तक विक्रेता कतिपय विद्यालयले वितरकसँग अभै लेनदेनमा कुरा मिल्न नसकेका कारण हालसम्म बुक लिष्ट समेत सार्वजनिक गर्न सकेको छैन ।
यस्तै आक्रोशपूर्ण टिप्पणी रहेको छ राजविराजका अभिभावक दिपेन्द्र प्रसाद चौधरीको । काठमाण्डौका पुस्तक प्रकाशकहरुले समान्य नियम तथा मापदण्ड समेतलाई मिचेर अभावलाई लुट्ने धन्दा बनाएको उनले बताए । कमिशनतन्त्रमा फँसेका कारण नाम चलेका प्रतिष्ठित विद्यालयहरुले कमसल खालका पाठ्यपुस्तक लागु गरेर शैक्षिक गुणस्तरलाई समेत बिगार्ने काम गरिरहेको अभिभावक चौधरीले बताए ।
‘खुलेआम निजी विद्यालय र पुस्तक बिक्रेता तथा प्रकाशक बीचको कालाबजारीतन्त्रको व्यापार भईरहेको छ तर सम्वन्धित निकाय कानमा तेल हालेर सुतेको छ, चुइँसम्म बोल्न सकेको छैन’ उनले भने ‘अभिभावकहरुले यस्ता माफिया तथा कालाबजारिया तन्त्र विरुद्ध अभिभावक, नागरिक समाज तथा समाज प्रवुद्ध वर्गले आवाज उठाउनुपर्दछ ।’ सप्तरी जिल्लामा शिक्षा क्षेत्रमा फस्टाएको कमिशनतन्त्रको जालोलाई तोड्नका लागि त्यस्ता विद्यालयहरुको भण्डाफोर गरेर जनस्तरबाटै प्रतिवाद गर्नुपर्ने उनको भनाइ छ ।

स्थानीय प्रशासनलाई खुलेआम चुनौती
केही निजी विद्यालयले त सामान्य नियमलाई समेत चुनौती दिँदै मनपरी ढङ्गले विद्यालयमै पुस्तकको व्यापार सञ्चालन गरेको छ । अभिभावकको सुविधाको नाममा केही विद्यालय हाताभित्रै पुस्तकको व्यापार थालेको हो । चर्को मूल्य लिएर अभिभावकहरुलाई विद्यालयबाटै खरिद गर्न ह्वीप लगाएको छ । जबकी विद्यालय हाताभित्र पुस्तक खरिद बिक्री गर्ने प्रावधानलाई कानूनले बन्देज गरेको छ । यस्तो गरेको पाईएमा विद्यालयलाई कडा कार्वाही गर्ने व्यवस्था रहे पनि तैं चुप मै चुप भन्ने उखान झैं नियम कानून पालना गराउने निकाय समेत हेरेर नहेरै झैं गरिरहेको अभिभावकहरुको छ ।
नियम कानूनलाई चुनौती दिँदै सप्तरीको सकरपुरा–४ स्थित उग्रकान्त लअर सेकेण्ड्री स्कुलको हाताभित्रै पुस्तक खरिद बिक्रीको व्यापार भइरहेको छ । उक्त विद्यालयको एउटा कक्षा कोठालाई नै पसलको रुप दिई खुलेआम पाठ्यपुस्तक विक्री गर्दैआएको छ । विद्यालयमा पुस्तक उपलब्ध गराएवापत वितरकले पुस्तकको मूल्य बृद्धि गरेर समेत अभिभावकबाट मनपरी ढङ्गले रकम असुल्दैआएको छ ।
बढी कमिशन खाने निजी विद्यालयहरुले फरक–फरक प्रकाशकसँग बार्गेनिङ्ग गरेर पुस्तकको सेट बनाएका छन् । नाम चलेका प्रकाशकले कम मूल्य राखेका कारण कमिसन समेत कम दिने भएकोले अधिकांश विद्यालयको रोजाइमा बढी मूल्य राखिएका कमसल खालका पुस्तकहरु लागु गरेका छन् ।
‘आफ्नो पुस्तक लगाउन ठूलो रकम खर्चिनु पर्ने भएकाले लागतको दोब्बर मूल्य राख्नु परेको एक वितरकले बताए । ‘अभिभावकले बुझाउने आधा रकम कमिशनकै चक्करमा सकिन्छ, हामी प्रकाशकले पाउने त्यसको आधा मात्र हो, त्यसमा पनि ढुवानी र ब्यसवायीको कमिशन छुट्टै खर्च हुन्छ’ उनले भने ‘खुल्ला रुपमा पायक पर्ने पसलबाट पुस्तक किन्ने प्रावधान भएको भए २ हजार पर्ने सेट एक हजार सम्ममा अभिभावकले पाउने थियो तर अहिले भने अभिभावक दोहोरो मारमा परेको छ ।
विद्यालयमै पुस्तक विक्री गरिनु नियम विपरित भएको प्याब्सन सप्तरीका अध्यक्ष पञ्चदेव यादवको स्वीकारोक्ति रहेको छ । उनले भने ‘विद्यार्थीहरुले खुल्ला रुपमा पायक पर्ने पुस्तक पसलहरुबाट पुस्तक खरिद गर्न पाउनुपर्छ र कुनै पनि विद्यालयको पुस्तकको सूची खुल्ला रहनुपर्दछ ।’
यस विषयमा जिल्ला शिक्षा अधिकारी लक्ष्मी प्रसाद भट्टराईले विद्यालय हाताभित्र पुस्तक विक्री वितरण गर्न नपाइने स्पष्ट ब्यवस्था रहेको स्वीकार गरे । नियम विपरित जाने त्यस्ता विद्यालयलाई कार्वाही प्रक्रिया अगाडि बढाउने उनले बताए । पुस्तक व्यवसायी र विद्यालय बीचको लेनदेनको विषयमा आफूकहाँ समेत गुनासाहरु आएको भन्दै गम्भीर रुपमा लिएको जिशिअ भट्टराईले सञ्चारकर्मीहरुलाई प्रतिक्रिया दिए ।

﻿नयाँ पत्रिकाकाठमाडौं, ११ चैत
विभाजित माओवादी घटकका दोस्रो पुस्ताका नेताहरूले पार्टी एकतामा जोड दिएका छन् । माओवादी पार्टीमा आएको विभाजन र टुटफुटले समग्र आन्दोलन नै कमजोर बनेको निष्कर्ष निकाल्दै उनीहरूले पार्टी एकतामा जोड दिएका हुन् ।
जनयुद्ध, जनयोद्धा र माओवादी आन्दोलनलाई नयाँ ढंगले एकताबद्ध बनाउँदै आन्दोलनलाई पुनर्गठन गर्नुपर्नेमा ती नेताहरूले जोड दिएका छन् । मणि थापा नेतृत्वको क्रान्तिकारी कम्युनिस्ट पार्टीले बुधबार काठमाडौंमा आयोजना गरेको ‘वर्तमान परिस्थितिमा माओवादी आन्दोलनको दिशा’ विषयक विचार गोष्ठीमा दोस्रो पुस्ताका माओवादी नेताले एकतामा जोड दिएका हुन् ।
एमाओवादी स्थायी समिति सदस्य लोकेन्द्र विष्टले माओवादी पार्टी गौरवशालीभन्दा कौरवशाली बनेकाले बिग्रेको पार्टीलाई रूपान्तरणसहित एकताबद्ध बनाउनुपर्ने बताए । ‘बिग्रेका कार्यशैली सच्याएर सबै माओवादी पार्टीबीच एकता गर्न आवश्यक छ,’ विष्टले भने, ‘यसका लागि म अरू सबै जिम्मेवारी त्याग्दै पार्टी सदस्य मात्र भएर काम गर्न पनि तयार छु ।’
मोहन वैद्य नेतृत्वको नेकपा क्रान्तिकारी माओवादीका सचिवालय सदस्य कुलप्रसाद केसीले फेरि जनयुुद्ध, जनयोद्धा र माओवादी आन्दोलनको केन्द्रीकरण आवश्यक रहेको बताए । त्योविना जनयुद्धका उपलब्धि रक्षा गर्न र जनवादी क्रान्तिका बाँकी कार्यभार पूरा गर्न नसकिने बताए ।
क्रान्तिकारी कम्युुनिस्ट पार्टीका महासचिव थापाले माओवादी पार्टीहरूको भविष्य संकटमा रहेकाले एकता अनिवार्य बनेको बताए । पूर्वसांसद् तथा माओवादी नेता एकराज भण्डारीले माओवादी पार्टीहरूले क्रान्तिको बाँकी कार्यभार पूरा गर्ने सन्दर्भमा एकता अनिवार्य रहेको बताए ।
मातृका यादव नेतृत्वको नेकपा माओवादीका नेता गोपाल ठाकुरले पनि माओवादी पार्टीहरूबीच एकतामा जोड दिए । पार्टी एकताको आधार भने क्रातिकारी विचार हुनुपर्ने उनको भनाइ थियो ।
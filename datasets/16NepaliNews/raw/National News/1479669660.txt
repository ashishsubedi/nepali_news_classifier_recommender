
﻿ 
५ मंसिर, काठमाडौं । सरकारले चिसोयाम शुरु भएसँगै तराई भूभागमा शीतलहरले जनजीवन प्रभावित पार्न सक्ने भन्दै आवश्यक सुरक्षाका कार्यक्रमहरु अपनाउन अपील गरेको छ ।
गृह मन्त्रालयले शीतलहरको प्रभावबाट नागरिकलाई सुरक्षित राख्न र जनचेतना फैलाएर उनीहरुलाई सजग गराउन जिल्ला दैवी प्रकोप उद्धार समितिलाई निर्देशन दिएको हो ।
यस्तै सम्भावित अप्ठेरो स्थितीको आँकलन गरी दाउरा, कम्बल जस्ता जाडोबाट बच्ने सामाग्रीहरुको पूर्व प्रवन्ध गर्न पनि निर्देशन दिएको छ । मन्त्रालयले यी कामहरुका लागि अगुवा सहयोगी संस्था र सरोकारवाला निकायहरुको सहयोग लिन समेत भनेको छ ।
हरेक बर्ष असावधानीका कारण तराईमा शीतलहरबाट मानिसहरुमा श्वास प्रश्वास, निमोनिया, रुघाखोजी जस्ता स्वास्थ्य समस्याहरु देखिएको र केहीको मृत्यु हुने गरेको घटना सम्झाउँदै गृह मन्त्रालयले त्यस्तो हुनबाट रोक्न सचेत गराएको हो ।
मन्त्रालयले जाडोयाम शुरु भैसकेकाले बेलैमा पूर्वतयारीमा जुटेर चिसोबाट मानिसहरुको ज्यान जोगाउन निर्देशन दिएको छ ।
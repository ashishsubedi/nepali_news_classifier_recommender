
﻿राजविराज, १ माघ । सप्तरी जिल्लाका सरकारी कार्यालयहरुमा डन प्रवृती हावी रहेको कुरा बेलाबेलामा चर्चाको विषय बन्दैआएको छ । कुनै बेला जनप्रतिनीधिले त कुनै बेला प्रमुख जिल्ला अधिकारीहरुले पनि यो कुरालाई सार्वजनिक मञ्चमा उठाउँदै आएका छन् । केही वर्ष अघि तत्कालीन प्रमुख जिल्ला अधिकारी हरिकृष्ण पौडेलले ‘डन’ प्रवृतिको विषयमा बोल्दा पेशागत सङ्गठनहरुले समेत विरोध जनाएका थिए । सरकारी कार्यालयहरुभित्र रहेको डन प्रवृतिको पुष्टि पछिल्लो पटक जिल्ला जनस्वास्थ्य कार्यालय राजविराजमा भएको घटनाले गरेको छ । घटना गत विहीवारको हो । एक महिना अघिमात्र सरुवा भएर जिल्ला जनस्वास्थ्य कार्यालयमा हाजिर भएका वरिष्ठ जनस्वास्थ्य प्रशासक हरिश्चन्द्र साहमाथि आफ्नै कार्यालयका कर्मचारी छेदी यादवले गालीगलोज तथा हातपातको प्रयास भएको समाचार सार्वजनिक भयो ।
विहान ८ बजेको समयमा तथ्यांक शाखा प्रमुख तथा सुचना अधिकारीको जिम्मेवारीमा रहेका यादव र हालै अन्यत्र सरुवा भएका लेखापाल विपिन श्रेष्ठ कार्यालय प्रमुखको आवासमा पुगेका थिए । त्यहाँ पुगेका यादवले तथानाम गालीगलौज गर्दै हातपातसम्मको प्रयास गरेको कार्यालय प्रमुख साह बताउँछन् । कार्यालय सहयोगी राजेन्द्र यादवले नजोगाएको भए आफु बेस्सरी कुटिने अवस्था सिर्जना भएको उनले स्मरण सुनाए ।
किन कुटिए कार्यालय प्रमुख ?
जिल्ला जनस्वास्थ्य कार्यालय सप्तरीका तत्कालिन प्रमुख विजय झाको चितवन सरुवा भयो । झाका अति निकट मानिएका छेदीलाई उनले जानेवेलामा निमित्त प्रमुखको जिम्मेवारी दिएर गए । जबकी छेदी भन्दा सिनियर सातौं प्राविधिकतर्फ रामनारायण देव र कपिलदेव साह हुँदाहुँदै उसैलाई निमित्त दिनुको पछाडि पनि शंकाको आधार रहेको जनस्वास्थ्य श्रोतको दावी छ ।
कार्यालय सञ्चालनमा राम्रै दक्षता भएको मानिएका झालाई शुरुमा आफ्नै हिसाबले काम गर्न खोज्दा छेदीले विभिन्न कोणबाट आफ्नो प्रभावमा पारेको र झाले आफू विवादमा पर्नुभन्दा पनि मिलेरै प्रतिष्ठा जोगाएको श्रोत बताउँछ । उनको कार्यकालभरि तथ्यांक शाखा प्रमुख यादवले खरिद समितिका सदस्य, सूचना प्रमुख र एनजिओ÷आइएनजिओको को–अर्डिनेटरको जिम्मेवारी पाएका थिए । झा कतै जाँदा कार्यालयको निमित्त भएर यादवले चलाउँदैआएका थिए । कार्यालय प्रमुख झालाई नै अधिकृत यादवले चलाउनुका आन्तरिक कारण भने लेनदेनकै कुरा भएको श्रोतले जनाएको छ ।
तत्कालिन कार्यालय प्रमुख झाको समयमा यादवले कार्यालयमा आफ्नो वर्चश्व कायम राख्दैआए थिए । कार्यालयमा नयाँ प्रमुख भएर साह आएपछि यादवले यस अघिकै सूत्रको प्रयोग शुरु गरे । तर कार्यालय प्रमुख साहले छेदीको सूत्र स्वीकार नगरेपछि झण्डै कुटिनु परेको श्रोत बताउँछ ।
साह कार्यालयमा हाजिर भएपछि खरिद समितिमा रहेका छेदीलाई हटाएर कर्मचारीहरुको बैठकले निर्देशिका अनुसार कार्यालयका प्राविधिकलाई चयन गरे । छेदीलाई अनुगमन मूल्यांकनको जिम्मेवारीमा राखियो । यस अतिरिक्त कार्यालय प्रमुख साहले एनजिओ÷आइएनजिओ को–अर्डिनेटरमा रहेका यादवलाई हटाएर सम्वन्धित विषयका कर्मचारीहरुले सहभागी हुन पाउने भनी निर्णय गरे ।
आफूलाई खरिद समितिबाट हटाउँदा एक वचन पनि किन नसोधेको ?, अनमिहरुको विज्ञापन गर्दा आफूलाई किन नसोधेको ?, एनजिओ/आइनजिओ को–अर्डिनेटरबाट मुक्त गरी अन्य कर्मचारीलाई किन जिम्मा दिएको ? कार्यालय बाहिर वा अन्य कतै जाँदा आफूलाई किन नसोधेको ? लगायतका असन्तुष्टिहरु अधिकृत छेदीको रहेको छ । आफूले कार्यालयमा विगतमा भएका कैयौं विवाद मिलाउन भूमिका निभाए पनि कार्यालय प्रमुख साहले महत्वपूर्ण निर्णय लिँदा समेत कुनै सोधपुछ नै नगरेको, आफूले ग्यारेन्टी बसेर कार्यालयको कामकालागि खरिद गरेको बिलको भुक्तानी समेत दिन साह तयार नभएको उनले बताए ।
कार्यालय प्रमुख साहले भने आफ्नो सेवा अवधी दुई वर्ष मात्र बाँकी रहेकोले नियमले नमिल्ने कार्य नगर्ने नगराउने अडान दोह¥याएका छन् । आफूले कर्मचारीहरुलाई समेत नियम विपरित कुनै पनि कार्य नगर्न निर्देशन दिएको उनले बताए । छेदी आफूभन्दा तीन तह तलको कर्मचारी भएकोले आफूले हरेक कुरामा सोध्नुपर्ने आवश्यकता नरहेको कार्यालय प्रमुख साहको भनाई छ । आफू कार्यालयमा आएपछि कुनै पनि बिल भुक्तानी नगरेको तथा विगतमा पनि आर्थिक ऐन नियम विपरित भुक्तानी नगर्ने बताउँदै उनी भन्छन् ‘विगतमा नियम विपरितको खरिद प्रक्रिया भएको पाईएको छ, तीन लाख भन्दा माथिको खरिद गर्दा टेण्डर र कोटेशन बिना हुँदैन ।’ उक्त घटनाको विषयमा सप्तरीका प्रमुख जिल्ला अधिकारी बलदेव गौतमले मिलेर काम गर्नु भनी दुवै पक्षलाई सम्झाएर पठाएका छन् ।
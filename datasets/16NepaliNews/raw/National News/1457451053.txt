
﻿राजविराज, २५ फागुन । सप्तरी जिल्लाको फर्सैठ गाविसका अग्निपीडितलाई जिल्लामा सञ्चालित न्यानो संसार अभियानले मंगलबार एक–एक थान कम्बल सहयोग गरेको छ ।
हेल्पीङ्ग हेण्डको सहयोग र कल्याण पोष्ट दैनिक तथा रेडक्रस राजविराज उपशाखाको संयोजनमा त्यहाँको अग्निपीडितलाई कम्बल वितरण गरेको हो । अग्निपीडितहरुलाई हेल्पीङ्ग हेण्ड सप्तरीका संयोजक एंव कल्याण पोष्ट दैनिकका सह–सम्पादक ध्रुवकुमार मण्डल, रेडक्रस उपशाखा सभापति वैद्यनाथ झा, उप–शाखा कोषाध्यक्ष एवम् रेडक्रस शाखा सप्तरीकी सदस्य माला कर्णले कम्बल वितरण गरेका छन् ।
आइतबार राति फसैठ गाविस–६ का रामसेवक खङ्गको पुजा कोठामा बालिएको दियोबाट सल्केर भएको आगलागिले सोही ठाउँका रामसेवक खङ्ग, र कृष्णा खङ्गको घरलगायत सम्पूर्ण सामान, एकल महिला करयाही देवी खङ्ग र मेदनी देवी खंगको र बौवा लाल यादव र श्रीलाल यादवको गाई गोठ पूर्णरुपले जलेर नष्ट भएको थियो ।
आगलागीमा परी सबैथोक नष्ट भएका रामसेवक खङ्गलाई स्थानीय समाजसेवी सत्यनारायण मण्डलले खाद्यान्न तथा ओढ्ने ओछ्याउने कपडा उपलब्ध गराएका थिए ।
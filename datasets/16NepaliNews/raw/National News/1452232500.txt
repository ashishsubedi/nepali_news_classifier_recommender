
﻿
२४ पुस, बिराटनगर । नेपाली कांग्रेसका उपसभापति रामचन्द्र पौडेलले अहिले केपी ओली नेतृत्वको सरकार ढाल्न आवश्यक नरहेको बताएका छन् ।
बिराटनगरमा नेपाली कांग्रेसले आयोजना गरेको एक कार्यक्रममा सहभागी हुनेक्रममा बिराटनगर विमानस्थलमा सञ्चारकर्मीसँग कुरा गर्दै पौडेलले कांग्रेस अहिल्यै सरकार ढाल्ने खेलमा नरहेको बताए ।
सरकारका क्रियाकलाप नराम्रो भए पनि त्यसलाई सुधार्न कांग्रेसले कडा प्रतिपक्षको भूमिका खेल्ने भन्दै पौडेलले कालोबजारी नियन्त्रणका लागि सरकारलाई खबरदारी गरिरहेको बताए ।
नेपाली कांग्रेसले वर्तमान राजनीतिक समस्या समाधानका लागि भूमिका खेल्ने नेता पौडेलले बताए । समस्या समाधानका लागि मधेसी मोर्चा अहिले सकारात्मक रुपमा आएको भन्दै पौडेलले कांग्रेसले मोर्चालाई सकारात्मक मोडमा ल्याइपुर्‍याएको दाबीसमेत गरे ।
कांग्रेसको कार्यक्रममा सहभागी हुन पौडेलको नेतृत्वमा मिनेन्द्र रिजाल, महेश आचार्यसहितका नेता शुक्रबार बिराटनगर पुगेका छन् ।
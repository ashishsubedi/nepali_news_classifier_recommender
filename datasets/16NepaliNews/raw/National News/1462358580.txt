
﻿नयाँ पत्रिका काठमाडौं, २२ वैशाख
नेपालको आन्तरिक मामिलामा जथाभावी टिप्पणी गरी शंकास्पद गतिविधिमा संलग्न भएको आरोपमा क्यानेडियन नागरिक रोबर्ट पेनरको भिसा रद्द गरिएको छ । अध्यागमन विभागले पेनरले अपराध गरेको ठहर गर्दै दुई दिनभित्र नेपाल छाड्न मंगलबार निर्देशन दिएको छ ।
वर्किङ भिसामा सन् २०११ देखि नेपालमा बस्दै आएका पेनरले तराई आन्दोलनलगायत विषयमा नेपाल सरकारको आलोचना गर्दै विभिन्न समूहलाई सहयोग गर्दै आएका थिए । त्यस विषयमा प्रहरी तथा हेलो सरकारलगायत निकायमा उजुरी परेपछि सोमबार ललितपुरको भैँसेपाटीस्थित उनको कार्यालयबाट प्रहरीले पक्राउ गरेको थियो । 

दुई दिनभित्र देश छाड्न निर्देशन
दुई दिनको पर्यटन भिसा लिई दुई दिनभित्रै नेपाल छाड्ने निर्णय विभागले गरेको हो । हिरासतमै राखेर जरिवानासमेत गराई उनलाई डिपोर्ट गर्न सकिने भए पनि दबाबमा विभागले उनलाई रिहा गरी दुई दिनभित्र नेपाल छाड्न निर्देशन दिएको हो । तर, उनलाई नेपाल आउन रोक भने लगाइएको छैन । फेरि पनि त्यस्तै गतिविधिमा लागेको खण्डमा भने उनलाई जरिवाना गराई डिपोर्ट गराइने विभागका अधिकारीले बताए । अध्यागमन नियमावलीको दफा २८ को बुँदा नम्बर न, च, छ र झ अनुसार उनको भिसा रद्द गर्ने निर्णय भएको विभागका महानिर्देशक केदार न्यौपानेले बताए ।
सामाजिक सञ्जालमा नेपालबारे आलोचना
एक आइटीसम्बन्धी कम्पनीमा काम गर्ने पेनरले सामाजिक सञ्जालमा नेपालको विषयमा आलोचनात्मक विचार राख्दै आएका थिए । नेपालको नयाँ संविधानको आलोचना गर्दै मधेस आन्दोलनमा उनले सहयोग गर्दै आएका थिए । वर्किङ भिसामा कार्यरत व्यक्ति आन्दोलनमा लागेको भन्दै पहिलेदेखि नै उनीविरुद्ध उजुरी पर्दै आएको थियो ।
भैँँसेपाटीस्थित क्लाउड फ्याक्ट्री नामक कम्पनीमा उनी काम गर्दै आएका थिए । उनको गतिविधिविरुद्ध हेलो सरकारमा पनि उजुरी परेको थियो । मंगलबार पेनरका सहयोगी, मानवअधिकारवादी तथा आईएनजिओका अधिकारीहरू अध्यागमन विभागमा पुगेका थिए ।
खासगरी मधेस आन्दोलनमा लागेकाहरूले पेनर पक्राउको विरोध गरेका छन् । त्यस्तै, विभागले एक सूचना प्रकाशन गरी नेपालभित्र विभिन्न भिसा लिएर बस्ने विदेशीलाई भिसाका सर्तबाहिर गएर अन्य गतिविधिमा लागे भिसा रद्द गर्ने जनाएको छ ।

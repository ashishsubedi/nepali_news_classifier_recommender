
﻿लण्डन । इंङ्गलिस प्रिमियर लिग फुटबलमा आर्सनलले उपाधि होड कायम गर्दा टोटनह्याम हट्सपरले शीर्ष स्थानको लिसेस्टर सिटीमाथिको दबाब बढाउने मौका गुमाएको छ । वाट्फोर्डलाई ४–० ले हराएर आर्सनलले उपाधि सम्भावना कायम राख्दा शनिबार राति भएको खेलमा दोस्रो स्थानको टोटनह्याम लिभरपुलसँग १–१ को बराबरीमा रोकिएको छ ।
लिभरपुलको घरेलु मैदान एनफिल्डमा बराबरीमा रोकिएपनि टोटनह्यामको उपाधि दाबेदारी कायम छ । तर, लिसेस्टरसंगको अंक दुरी २ मा झार्ने मौका गुमायो । लिगमा टोटनह्यामको ६२ अंक भएको छ । र, एक खेल बढी खेलेको टोटनह्याम लिसेस्टर भन्दा चार अंकले पछि छ । शीर्ष स्थानको लिसेस्टरको ६६ अंक छ । बराबरीपछि ४५ अंक जोडेको लिभरपुल नवौं स्थानमा छ । ५१ औं मिनेटमा लिभरपुलका फिलिपे काउन्टिनियोले गोल गर्दै सुरुवाती अग्रता दिलाएका थिए । तर त्यसको १२ मिनेटपछि टोटनह्यामका ह्यारी केनले एक गोल फकाउदै खेल बराबरीमा ल्याए ।
यता, वाट्फोर्डलाई पराजित गर्दै तेस्रो स्थानको आर्सनलले प्रिमियर लिगको उपाधि दाबेदारी कायम राखेको छ । वाट्फोर्डविरुद्ध आर्सनलले चौंथो मिनेटमा नै एलेक्स सान्चेजले गोलबाट सुरुवाती अग्रता लिएको थियो । ३८ औं मिनेटमा एलेक्स इओवीले गोल गर्दै आर्सनलको अग्रता दोब्बर बनाए । दोस्रो हाफको ४८ औं मिनेटमा हेक्टर बेलरिन तथा ९० औं मिनेटमा थियो वालकोटले गोल गरेपछि आर्सनलले ४–० ले विजयी भयो । जितपछि आर्सनलले ५८ अंक जोडेको छ र टोटनह्याम भन्दा चार तथा लिसेस्टर भन्दा ८ अंकले पछि छ ।
यस्तै शनिबार राति नै भएको अर्को खेलमा म्यान्चेस्टर सिटीले बर्नमाउथलाई ४–० ले नै पराजित गर्यो । म्यान्चेस्टर सिटीका फर्नान्डो, केभिन डे ब्रायन, सर्जीयो अगुएरो र कोलारोभले एक एक गोल गरे । जितपछि चौथो स्थानको सिटिले लिगमा ५४ अंक बनाएको छ । त्यस्तै नर्विचले न्युक्यासललाई ३–२ ले पराजित गर्दा स्टोक सिटी र स्वान्सी सिटी तथा वेष्ट ह्याम र क्रिष्टल प्यालेसले समान २–२ को बराबरी खेलेका छन् ।एजेन्सी

﻿काठमाडौं/ ‘एमाले मैले फुटाएको हुँ ।’ कांग्रेस नेता खुमबहादुर खड्काको एक वर्ष पहिलेको अभिव्यक्ति एमाले उपाध्यक्ष वामदेव गौतमले बुधबार खण्डन गरेपछि २०५४ सालको तत्कालीन एमाले–माले विभाजन प्रसंग पुन: चर्चामा आएको छ । गौतमले बुधबार विज्ञप्तिमार्फत पार्टी फुटाउन आफूले खड्काबाट एक पैसा सहयोग नलिएको भन्दै त्यसवेला उनीसँग भेटसमेत नभएको दाबी गरेका छन् ।
के भनेका थिए खड्काले ?
‘एमाले फुटायो, खुमबहादुरलाई मेरो फुलेको दाह्रीको श्राप लाग्नेछ मनमोहनले त्यतिवेलाको संसद्मा सम्बोधन गर्दै भन्नुभएको थियो, यतिवेला उहाँ त हुनुहुन्न तर मलाई उहाँको श्राप लाग्यो,’ एक वर्षपहिले नयाँपत्रिकासँगको अन्तर्वार्तामा खड्काले भनेका थिए । त्यसअघि पनि उनले दैनिक पत्रिका र अनलाइनसँग आफूले एमाले फुटाएकै हो, वामदेव जीवितै छन् जस्ता अभिव्यक्ति दिएका थिए ।’
गौतमको खण्डन : एक पैसा लिएको छैन
तर, गौतमले भने बुधबार विज्ञप्तिमार्फत तत्कालीन नेकपा माले पार्टी बनाउन आफूले गिरिजाप्रसाद कोइराला र खड्काबाट एक पैसा नलिएको भन्दै प्रतिवाद गरेका छन् । ‘नेकपा (माले) सञ्चालनका लागि खुमबहादुर, गिरिजाप्रसाद कोइरालाबाट वा उनीहरू नजिकका व्यवसायी वा अन्य कुनै कांग्रेसका कारण मैले एक रुपैयाँ पनि सहयोग वा अन्य चन्दास्वरूप पनि लिएको थिइनँ । त्यसवेला सहयोग गर्ने व्यक्तिहरू अहिले पनि जीवित छन् र सबै एमाले पार्टीभित्र वा एमालेकै शुभचिन्तक भएर रहेका छन्,’ गौतमले भनेका छन् ।
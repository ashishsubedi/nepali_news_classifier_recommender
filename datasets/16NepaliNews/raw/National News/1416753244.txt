
﻿काठमाडौँ, ७ मङ्सिर - कानुन, न्याय संविधानसभा तथा संसदीय मामिला मन्त्री नरहरि आचार्यले संविधानका विवादित विषयलाई प्रक्रियाबाट टुङ्गो लगाएर भए पनि निर्धारित समयमा संविधान जारी गर्नुपर्नेमा जोड दिनुभएको छ । काठमाडौँ जिल्ला विकास समितिद्वारा यहाँ आज आयोजित काठमाडौँ जिल्लाको आव २०७२/७३ को वार्षिक जिल्ला विकास योजना तर्जुमाका लागि आयोजित पूर्वयोजना तर्जुमा गोष्ठीको उद्घाटन गर्दै मन्त्री आचार्यले सहमतिको नाममा पटक पटक जनतालाई झुलाएर राख्नुको सट्टा प्रक्रियामा गएर भए पनि माघ ८ मा संविधान जारी गर्नुपर्ने बताउनुभयो ।

छ सय एक सभासद्, मुख्य ठूला दलका शीर्ष नेताहरु तथा साना दललाई एक ठाउँमा ल्याएर प्रक्रियाका लागि सहमति जुटाउन मन्त्री आचार्यको आग्रह रहेको छ ।सभासद् दीपक कुईंकेलले लामो समयसम्म स्थानीय निकाय निर्वाचन हुन नसक्दा भ्रष्टाचार र विकृति मौलाउँदै गएको हुँदा जतिसक्दो चाँडो निर्वाचन गर्नुपर्ने बताउनुभयो । स्थानीय विकास अधिकारी तीर्थराज भट्टराईले आव २०७२/७३ को जिल्ला विकास योजना तर्जुमाका लागि वातावरणमैत्री स्थानीय शासनको खाकालाई स्थानीयकरण गर्ने अभियान गर्न प्रोत्साहित गरिने, सबै गाउँ विकास समितिमा बैंकिङ प्रणालीमार्फत सामाजिक सुरक्षा भत्ता वितरण गर्ने व्यवस्था मिलाइनेलगायतका नीति अगाडि सारेको बताउनुभयो ।

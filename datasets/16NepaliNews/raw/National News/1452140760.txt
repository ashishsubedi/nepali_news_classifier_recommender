
﻿
काठमाडौं । आजकाल नारायण रायमाझीलाई भेट्नाथ धेरैले गफ गर्ने प्रसङ्ग हुन्छ ‘परेदेशी’ । उनकै नामले तानिएर हलसम्म पुगेको धाक दिनेहरु पनि थुप्रै हुन्छन् ।
‘धेरै खालका दर्शक भेटेको छु, नेपाली फिल्म हेर्दै नहेर्नेदेखि नियमित हेर्नेसम्मले प्रशंसा गरेका छन्,’ रायमाझी भन्छन् ।
उनले निर्देशन गरेको पछिल्लो चलचित्र ‘परदेशी’ ले नेपाली बक्स अफिसमा ६ करोडभन्दा बढीको ब्यापार गर्‍यो । यसमा प्रशान्त तामाङ र रजनी केसीले मुख्य भूमिका निर्वाह गरेका छन् । चलचित्रको विषय वैदेशिक रोजगारमा केन्दि्रत छ । सीप नसिकी विदेश जाने युवाहरुको नियतिलाई चलचित्रले उजागर गरेको छ ।
फौजीको गीत खोज्दा कथा भेटियो
नेपाली लोकसंगीतमा कहलिएका नाम हुन् नारायण रायमाझी । कुनै पनि गीत गाउँदा शब्द, संगीत र लय छनौटमा निकै ध्यान दिने रायमाझीले फौजीसँग सम्बन्धित मात्रै ४० भन्दा बढी गीत गाएका छन् र उनका धेरै गीत हिट छन् । किन यो फौजी मोह त ?
उनी भन्छन् ‘खै किन हो मलाई फौजीका विषयले पहिल्यैदेखि छुन्थ्यो । त्यहि भएर फिल्म पनि फौजीकै विषयमा बनाएँ ।’
उनको बुझाइमा नेपाली गाउँघरमा लाहुरे संस्कार अझै पनि धेरै छ । पहिला-पहिला गोर्खा भर्ती र मुग्लान जान्थे भने अहिले खाडी राष्ट्रदेखि युरोप अमेरिकासम्म पुग्ने गरेका छन् ।

रायमाझी भन्छन् ‘विदेश जाने र आउने शैली वा विदेशीएकाले ल्याउने सामानमा परिवर्तन आए पनि वैदेशिक रोजगारमा सन्तान पठाएका बाबु-आमाको पीडा भने उस्तै छ ।’
‘पहिलाभन्दा अहिले अलि फरक अवस्था छ । पहिला-पहिला एउटा पीडा त्यहि परिवारमा सिमित हुन्थ्यो । अहिले आफ्ना पीडालाई सामाजिक सञ्जालमा पनि ब्यक्त गर्न थालेका छन् ।’
दुबै फिल्म गोर्खापल्टन र परदेशीमा गाउँघरमा देखिएको सामान्य विषयलाई प्रस्तुत गरेको उनले बताए ।
फेरि पनि परदेशीकै कथा
निर्देशक रायमाझीको बुझाईमा परदेशीको कथामा जति पनि फिल्म बनाउन सकिन्छ । यो विषय कहिल्यै सकिदै सकिदैन भन्ने उनलाई लाग्छ । परदेशीकै विषयमा तेस्रो फिल्म बनाउने तयारीमा रहेका रायमाझीले नाम भन्ने खुलाउन चाहेनन् ।
‘नाम अहिल्यै नभनौ तर, फिल्ममा परदेश जानेहरुकै कथा हुन्छ । म अझै केही फिल्म यीनै विषयमा बनाउछु,’ उनले भने ।
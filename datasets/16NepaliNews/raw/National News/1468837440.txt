
﻿काठमाडौं/ प्रमुख निर्वाचन अधिकृतको कार्यालयले आइतबार निजामती कर्मचारीको आधिकारिक ट्रेड युनियनको अध्यक्ष, उपाध्यक्ष, कोषाध्यक्ष र आठ सदस्यसहित ११ जनाको नाम घोषणा गरेको छ ।
निर्वाचन अधिकृतको कार्यालयले घोषणा गरेअनुसार आधिकारिक ट्रेड युनियनको पहिलो अध्यक्ष हुने अवसर पुण्यप्रसाद ढकालले पाएका छन् । गत १९ जेठमा भएको ट्रेड युनियन निर्वाचनमा ढकालकै नेतृत्वमा रहेको एमालेनिकट नेपाल निजामती कर्मचारी संगठनले पहिलो स्थान ल्याउन सफल भएको थियो ।
प्रमुख निर्वाचन अधिकृतको कार्यालयले उपाध्यक्षमा भोलानाथ पोखरेल तथा कोषाध्यक्षमा सिन्धु पाण्डे, सदस्यहरूमा लेखनाथ कोइराला, जीवन काफ्ले, कुमार तिमल्सिना, छत्र शाह, खेमलाल अधिकारी, मेघदेव पन्त, सुव्बालाल मण्डल र गोविन्द अधिकारी सदस्यमा सिफारिस भएको जनाएको छ ।
प्रमुख निर्वाचन अधिकृत गीताप्रसाद तिम्सिनाले अध्यक्षलगायतका पदाधिकारीलाई निर्वाचित भएको घोषणा गर्दै प्रमाणपत्र वितरण गरेका थिए । ट्रेड युनियनको महासचिवमा सुवोधकुमार देवकोटासहित ६ जना सदस्य भने यसअघि नै निर्वाचित भइसकेका छन् ।

﻿लक्ष्मी पूजाको रात काठमाडौं उपत्यकामा वत्तीको झिलिमिली
१५ कात्तिक, काठमाडौं । वर्षभरीमा सबैभन्दा बढी विजुली खपत हुने दिन हो, तिहारको लक्ष्मी पूजा । यसपटकको लक्ष्मी पूजाका दिन १४ सय ४४ मेगावाट विजुली खपत भयो ।
नेपाल विद्युत प्राधिकरणका कार्यकारी निर्देशक कुलमान घिसिङका अनुसार यसपटकको लक्ष्मी पूजाका दिन भएको बिजुलीको माग गत वर्षको लक्ष्मी पूजाका दिनको मागभन्दा ६० प्रतिशतले बढी हो । गत वर्षको यसै दिन १३ सय ८५ मेगावाट बिजुलीको माग भएको थियो ।
गत वर्षको तुलनामा बढी नै बिजुली खपत भए पनि नेपाल विद्युत प्राधिकरणले काठमाडौं उपत्यकामा लक्ष्मी पूजाको दिन लोडसेडिङ हुन नदिएको नेपाल विद्युत प्राधिकरणका कार्यकारी निर्देशक घिसिङ बताउँछन् । काठमाडौं उपत्यकाबाहिर भने केही समय लोडसेडिङ भएको उनले बताए ।
‘यो वर्षको लक्ष्मी पूजामा गत वर्षकोभन्दा ४० प्रतिशतको हाराहारीमा माग बढ्ने अनुमान गरेका थियौं,’ घिसिङले भने, ‘तर, माग ६० प्रतिशतले बढेको छ ।’
प्राधिकरणका अनुसार यो वर्षको लक्ष्मी पूजामा राष्ट्रिय प्रसारण लाइनमा ९६० मेगावाट विजुली मात्रै आपूर्ति भएको छ । थप ४८० मेगावाट विजुली आपूर्ति भएको भए माग पूरा हुन्थ्यो ।
तिहारमा लोडसेडिङ हुन नदिन प्राधिकरणले भारतबाट समेत विजुलीको आपूर्ति बढाएको छ । भारतबाट २५३ मेगावाट विजुली आयात गरिएको घिसिङले जानकारी दिए । त्यसो त हिउँदमा भारतबाटै ६ सय मेगावाटसम्म बिजुली किनेर लोडसेडिङ न्यूनिकरण गर्ने सरकारी योजना छ ।

﻿२१ जेठ, काठमाडौ । राज्य पुनर्संरचनाका विषयमा छलफल गर्न प्रमुख चार राजनीतिक दलबीच आज छलफल हुँदैछ । सत्तारुढ प्रमुख घटक नेपाली कांग्रेस र एमालेबीच राज्य पुनर्संरचनाका विषयमा बुधवार भएको निर्णयबारे छलफल गर्न चार दल छलफलमा जुट्ने भएको हो । महाभूकम्पले निम्त्याएको राष्ट्रिय विपत्तिपछि राज्यको पुनर्निर्माणका लागि दलहरुबीच सहमतीय सरकार गठन गर्ने विषयमा केही दिनयता दलबीच छलफल जारी रहेको छ । बुधवार बसेको कांग्रेस-एमालेको वैठकमा राज्य पुनर्संरचना गर्दा ६ प्रदेशसम्म जाने अवधारणा बनाएका थिए ।

 कांग्रेस-एमालेे छोटो प्रक्रियाबाट संविधान निर्माणका लागि ६ प्रदेश तोक्ने र त्यसको नामांकन र सीमांकनका लागि विज्ञसमूहको आयोगले टुंगो लगाउने निष्कर्षमा पुगेका छन् । सोही अवधारणा बिहीबारको चार दलको वैठकमा पेश गर्ने कार्यक्रम रहेको नेताहरुले बताएका छन् । भूकम्पको महाविपत्तिका कारण ध्वस्त भएको संरचनाको पुनर्निर्माणका लागि राष्ट्रिय सहमतीय सरकार गठन गर्नुपर्ने सत्तारुढ एमाले तथा प्रमुख विपक्षी दल एकीकृत माओवादीले जोड दिए पनि नेपाली कांग्रेसले भने फाष्ट ट्रयाकबाट संविधान जारी गर्ने र त्यसपछि मात्रै सरकार परिवर्तन गर्ने भन्नेमा जोड दिँदै आएको छ ।

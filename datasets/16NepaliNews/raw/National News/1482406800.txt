
﻿७ पुस, काठमाडौं । प्रमुख दलहरुबीच यसबीचमा कुनै सहमति हुन नसकेपछि व्यवस्थापिका संसदको आजको बैठक पनि अघि बढ्न सकेन छ । प्रमुख विपक्षी नेकपा एमालेसहितका साना बामपन्थी र अन्य दलले संविधान संशोधन विधेयक प्रवेश गर्न नदिन अवरोध कायम राख्ने भएपछि संसद बैठक सूचना टाँसेर स्थगित गरिएको छ ।
सरकारले प्रमुख विपक्षीसँग सहमति गर्न नचाहेका कारण संसदको कारवाहीअघि बढ्न नदिने एमालेको अडान यथावत रहेको एमाले संसदीय दलका प्रमुख सचेतक भानुभक्त ढकालले बताए । उनका अनुसार संविधान संसोधन विधेयकको विपक्षमा रहने दलहरुको संख्या बढ्दैछ ।
संविधान संशोधन विधेयकको विपक्षमा एक तिहाई भन्दा बढी सांसद पुगिसकेको अवस्थामा संसदको प्रस्ताव फेल गराउनेतिर नगई किन अवरोध गरेको भन्ने प्रश्नमा ढकालले संविधान विपरीत विधेयक प्रवेश हुन नदिइने बताए ।
संविधानले सीमांकन संशोधनको अधिकार रुपान्तरित व्यवस्थापिका संसदलाई नदिइएका कारण यो विधेयक नै असंवैधानिक भएकाले अवरोध गर्नुपरेको एमालेका सचेतक गोकुल घर्तीमगरले बताए । उनले अदालतबाट यसको निरुपण नभएसम्म एमालेले संसदमा विधेयक प्रवेश हुन नदिने प्रष्ट पारे ।
सरकारले प्रमुख विपक्षसँग सहमति नगरी बलजफ्ती संविधान विपरीत विधेयक ल्याएको हुनाले संसदमा छलफल गर्ने वा त्यसमा संशोधन हाल्ने बाटोमा आफूहरु नगएको नेपाल मजदुर किसान पार्टीकी सांसद अनुराधा थापा मगरले बताइन् ।
सभामुख घर्तीमाथि संसदको कारवाही लम्ब्याउन र प्रमुख विपक्षीको अवरोध हुनासाथ संसद बैठक स्थगित नगर्न दबाव परेको स्रोतले जनाएको छ
‘यो संविधान संशोधन मधेसी, जनजाति वा थारुका माग सम्बोधन गर्नका लागि होइन, भारतको माग सम्बोधनका लागि ल्याइएको हो’ मगरले भनिन् ‘यस्तो राष्ट्रघाती विधेयकमाथि संसदमा छलफल हुन सक्दैन’ ।
राप्रपाका प्रमुख सचेतक दिलनाथ गिरीले प्रमुख विपक्षी र मधेशी मोर्चा दुवै पक्षलाई मान्य हुने गरी विधेयक परिमार्जन हुनुपर्ने बताए । उनले यथास्थितिमा यो विधेयकको पक्षमा राप्रपा नरहेको प्रष्ट पारे ।
यसैबीच सभामुख ओनसरी घर्तीले संसदको कारवाही सुचारु गर्न संसदको कार्यव्यवस्था परामर्श समिति बैठक बोलाएकी थिइन् । दलहरुबीच सहमति कायम नभइसकेको अवस्थामा कार्य व्यवस्थाले कुनै निर्णय गर्न सकेन ।
सभामुख घर्तीमाथि संसदको कारवाही लम्ब्याउन र प्रमुख विपक्षीको अवरोध हुनासाथ संसद बैठक स्थगित नगर्न दबाब परेको स्रोतले जनाएको छ । विपक्षी सांसदहरुलाई घण्टौंसम्म उभ्याउने विगतका सभामुख सुवास नेम्वाङको शैली अनुशरण गर्न घर्तीमाथि दबाब परेको हो ।
हालसम्म सभामुख घर्ती मगरले प्रमुख विपक्षीका सांसदहरु आ आफ्नो स्थानबाट उठेर अवरोध गरेपछि संसदको कारवाही अघि बढ्न नसक्ने भन्दै तत्कालै स्थगन गर्दै आएकी छन् ।
अब भने विपक्षी सांसदलाई थकाउने गरी बैठक लम्ब्याउन उनीमाथि दबाव परेको स्रोतको दाबी छ ।
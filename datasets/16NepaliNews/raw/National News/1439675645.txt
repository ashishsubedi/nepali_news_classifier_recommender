
﻿नवलपरासी जिल्लामा आन्दोलनरत मधेस केन्द्रित दलका कार्यकर्ताहरुको आक्रमणको निशानामा प्रहरी चौकी परेका छन् । उनीहरुले दक्षिणभेगमा रहेका प्रहरी चौकीमाथि आगजनी र तोडफोड गर्न थालेका छन् । थारु समुदाय र मधेश केन्द्रीत चारदलहरुले शुक्रबारसम्म संयुक्तरुपमा बजार र राजमार्ग केन्द्रीत आन्दोलन गरेका थिए । तर शनिवारदेखि भने मधेशवादी दलहरु दक्षिणभेगमा रहेका प्रहरी चौकीलाई निशाना बनाउँदै तोडफोड र आगजनीमा उत्रिएका छन् ।
 
प्रदर्शनलाई नियन्त्रणमा लिने क्रममा प्रहरीले दर्जनौ अश्रु ग्याँस प्रहार गरेको छ । थारु समुदाय भने बासाबसही, तुलसीनगर र डण्डामा बसेर राजमार्ग अवरुद्ध गराउँदै आएका छन्। शनिबार मधेश केन्द्रित दलका कार्यकर्ताहरुले भुजहवा र सरावलको गोबरैया प्रहरी चौकी माथी आक्रमण गरेका छन् । न्दोलनकारीहरुले प्रहरी चौकीमा रहेका बोर्ड र प्रतिक्षालय जलाएका छन् । स्थिति नियन्त्रणमा लिन महेशपुरबाट गएको प्रहरीको गाडीमाथि आन्दोलनकारीहरुले तोडफोड गरेका छन् ।
 
आन्दोलनकारीहरुले बेलाटारी, बासाबसही, महेशपुर, गोबरैयालगायतका प्रहरी चौकीलाई घेराउ गरेर तोडफोडको प्रयास गरेका छन् । आन्दोलन हिसांत्मक रुप लिन थालेपछि नियन्त्रणका लागि बल प्रयोग गरेको प्रमुख जिल्ला अधिकारी हरिप्रसाद मैनालीले बताए । उनले मधेश केन्द्रित दलका कार्यकर्ताहरुले अराजक शैलिमा चौकी माथि आगजनी र तोडफोड गर्न थालेपछि बल प्रयोग गर्न वाध्य भएको बताए। 


﻿काठमाण्डु, एकीकृत माओवादी अध्यक्ष पुष्पकमल दाहाल  प्रचण्ड  ले पार्टीका मन्त्रीहरुलाई लाजिम्पाटस्थित निवासमा बोलाएर छिटोछरितो र प्रभावकारी रुपमा काम गर्न निर्देशन दिएका छन् ।सोमबार बिहान उपप्रधान तथा उर्जामन्त्री टोपबहादुर रायमाझीसहित पार्टीका आठैजना मन्त्रीलाई बोलाएर उनले राजनीतिक आस्थाका आधारमा भेदभाव र पूर्वाग्रह नराखी जनतालाईसमान व्यवहार गर्न पनि निर्देशन दिए ।

 कम्तिमा हामीले सम्हालेका मन्त्रालयमा भ्रष्टाचार र अपारदर्शी काम भएको सुन्नुनपरोस् , प्रचण्डको भनाइ उद्धृत गर्दै बाणिज्य तथा आपूर्तिमन्त्री गणेशमान पुनले काठमाण्डु टुडेसँग भने,  जनताको काम छिटोछरितो र प्रभावकारी होस्, राजनीतिक आस्थाका आधारमा कसैमाथि भेदभाव नगर्नुस् । 

पुनका अनुसार जुनसुकै आस्था र विचारका भए पनि राज्यका नजरमा सबै जनता बराबरी हुन् भन्ने मान्यता स्थापित गराउन प्रचण्डले भनेका थिए ।यस्तै प्रचण्डले कार्यसम्पादनमा कमजोर र भ्रष्टाचारमा संलग्न रहेको पाइए तत्काल मन्त्रीबाट बर्खास्त गर्ने चेतावनीसमेत दिएका छन् ।एकीृकत माओवादीले वर्तमान सरकारमा उपप्रधान र गृहसहित आठ मन्त्रालय पाएको छ ।

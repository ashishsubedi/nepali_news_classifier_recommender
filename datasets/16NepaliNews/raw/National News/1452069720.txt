
﻿
सिसहनिया-महदेवा पुल निर्माणको सर्वे टोली र स्थानीय
दशरथ घिमिरे
२२ पुस, दाङ देउखुरी । राप्ती नदीमा दुई वटा पक्की पुलको सर्वे शुरु भएको छ । देउखुरीको सिसहनियादेखि गोवरडिहा र सतवरीयादेखि बेला गाविस जोड्ने पक्की पुल निर्माणका लागि सर्वे सुरु गरिएको हो ।
स्थानीय सडक आयोजना अन्तर्गत सडक विभाग पुल महाशाखाले पुल निर्माणका लागि सर्वे सुरु गरेको र यसै वर्ष टेण्डर आह्वान गरी निर्माण सुरु गर्ने योजना रहेको महाशाखाका उपमहानिर्देशक सरोज कुमार प्रधानले जानकारी दिए ।
मंगलवार उपमहानिर्देशक सहितको एक टोलीले पुल निर्माणका लागि प्रस्तावित स्थलको अवलोकन गरेको छ । सिसहनिया गाविसको वडा नम्बर २ छोट्की सिसहनिया हुँदै गोवरडिहा गाविसको वडा नम्बर ६ महदेवासम्म जोड्ने पुलको स्थलगत अवलोकन गरिएको हो ।
गोवरडिहा गाविसको महदेवाबाट पूर्वपश्चिम राजमार्गअन्तर्गत सिसहनिया जोड्ने पुल नहुँदा स्थानीयबासिन्दा कालाकाटे वा गढवा-लमहि हुँदै निकै लामो दुरीको यात्रा गर्न बाध्य छन् । वर्षायाममा जोखिमपूर्ण तरिकाले डुंगाबाट नदी पार गर्नुपर्ने बाध्यता स्थानीयमा छ । पुल निर्माण भएमा महदेवा र सिसहिना १० मिनेटमै आउ-जाउ गर्न सकिन्छ । नदीले महदेवा तर्फको हजारौं हेक्टर खेतियोग्य जमिन कटान गरिरहेको छ । पुल निर्माण भएमा कटान रोकिने र छिटो तथा सुरक्षित यात्रा गर्न पाइने विश्वासले स्थानीय खुसी भएका छन् । पुल निर्माणले महदेवा र सिसहनियाँसहित, धैरेनी, रतनपुर, कोठरी, घुस्रा, पचहिया, पत्रिङ्गालगायत गाउँका हजारौं बासिन्दा प्रत्यक्ष लाभान्वित हुनेछन् ।
सिसहनिया-महदेवा पुल निर्माणको सर्वे टोली र स्थानीय नक्सा अध्ययन गर्दै ।
सिसहनिया प्रगती बजारवाट छोट्की सिसहनिया हुँदै गोवरडिहा गाविसको महदेवा जोड्ने गरी पुल निर्माणका लागि स्थानीय स्तरबाट पहल गरिएको थियो । त्यही पहलको आधारमा योजना परेको स्थानीय फणाधर ज्ञवालीले जानकारी दिए ।
‘यही पुलको विषयमा कम्तिमा पनि १० पटक छलफल भैसकेको छ, सडक विस्तार र पुल निर्माणको विषयमा जग्गा सम्वन्धि समस्या पनि समाधान गरेका छौं,’ उनले भने, ‘पुल निर्माणकालागि सर्वे हुन थालेपछि आशा पलाएको छ ।’
सतवरीया-खरदरीया जोड्ने अर्को पुल बन्ने
यही टोलीले सतवरीयादेखि बेला गाविसको खरदरीया जोड्ने गरी पुल निर्माणको सर्वे गरिएको छ । ठेक्का भएको ४ बर्षमा सम्पन्न गर्ने लक्ष्य राखीए पनि बजेटबारे अहिले केही खुलाइएको छैन ।
‘अहिले पुल निर्माण गर्ने स्थलको अवलोकनमा निस्कीएका हौं, अहिले नै कति बजेट लाग्छ भनेर केही भन्न सकिँदैन, डिटेल स्टिमेट निकाल्छौं,’ उपमहानिर्देशक प्रधानले भने, ‘स्थानीय सडक योजना अन्तर्गत पुल निर्माणको आयोजना सुरु गर्दैछौं ।’
पुल निर्माणको विषय स्थानीय उपभोक्ताको जागरण र सहयोगमा निर्भर हुने उनले बताए । उपभोक्ताको सहयोग समन्वय जति धेरै बढ्छ त्यति नै छिटो काम गर्न सकिने धारणा प्रधानले राखे । ‘उपभोक्ताकै सहयोगमा भरपछर्,’ उनले भने, ‘उपभोक्ताले सहयोग गरेमा निर्धारित समयभन्दा पनि पहिले काम गर्न सकिन्छ ।’
पुल निर्माणका लागि सांसद गंगा चौधरीलगायले पहल गरेका छन् । स्थलगत अवलोकनमा पनि सांसद चौधरी आफै खटिएकी छन् । ‘स्थानीय आवश्यक्ताका आधारमा योजना परेको छ, यो आयोजनालाई सम्पन्न गर्न सबैको साथ सहयोग रहनेछ,’ सांसद चौधरीले भनिन्, ‘सर्वेको काम चाँडो सकेर पुल निर्माणको काम सुरु गरिनुपर्छ ।’
‘मध्यनगर-चन्दनपुर जोड्ने पुल चाहियो’
सतवरीयदेखि बेलाको खरदरीया जोड्ने गरी पक्की पुलको सर्वे गर्न थालिएको भन्दै मध्यनगरका स्थानीय बासिन्दाले मध्यनगरदेखि बेलाको चन्दनपुर जोड्ने गरी पुल निर्माण गरिए धेरै नागरिक लाभान्वित हुने वताएका छन् ।
नेताहरुले आफ्नो स्वार्थकालागि सतवरीयादेखि खरदरीया जोड्ने गरी पुलको प्रस्ताव ल्याएको आरोप उनीहरुले लगाएका छन् । ‘जनताकोलागि पुल चाहिन्छ, मध्यनगरदेखि चन्दनपुर जोड्ने गरी पुलको प्रस्ताव ल्याइनुपर्छ’ राहुलदेव चौधरीले भने, ‘यसरी गएमा सबैलाई फाइदा हुन्छ ।’
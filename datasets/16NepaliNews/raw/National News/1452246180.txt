
﻿
सनिउल्ला धोबी
२४ पुस, चन्द्रौटा । कपिलवस्तुको चन्द्रौटामा आगामी माघ ६ देखि १७ गतेसम्म हुन गइरहेको दोस्रो चन्द्रौटा महोत्सव २०७२ लाई प्रविधिमैत्री बनाउने तयारी गरिएको छ । चन्द्रौटा महोत्सव नजिकिंदै गर्दा यसको तयारी तीब्र पारिएको छ ।
‘कृषि पर्यटन र औद्योगिक विकास हाम्रो अभियान, सामाजिक सदभाव र आत्मनिर्भर समाज हाम्रो पहिचान’ भन्ने मूल नाराका साथ आयोजना हुन लागेको दोस्रो चन्द्रौटा औद्योगिक व्यापार मेला तथा कृषि पर्यटन महोत्वसमा सीसीटीभीबाट निगरानी गरिने मूल व्यवस्थापन समितिका अध्यक्ष जमसेद अलि मियाले जानकारी दिए ।
‘महोत्सवको स्टल निर्माण, सम्पर्क समन्वय, प्रचारप्रसार लगायतका काम अहिले जारी छ,’ मियाले भने, ‘महोत्सवलाई भव्य, सभ्य, व्यवस्थित, सुरक्षित र दर्शकहरुलाई सुविधाका लागि विभिन्न प्रविधिको व्यवस्था मिलाइने छ ।’
मेला महोत्सवमा सुरक्षाको पूर्ण प्रत्याभूति दिलाउन सिसी टिभीद्वारा विशेष निगरानी गरिने छ । मेलाको मूलद्वार, निकासद्वार, खेल मैदान, टिकट काउण्टरका साथै विभिन्न स्थानमाआधादर्जन बढी सिसी क्यामरा जडान गरी सचिवालयबाट निगरानी गरिने प्रविधि संयोजक माधव घिमिरेले जानकारी दिए । महोत्सवलाई प्रविधिमय बनाउन र आगन्तुकको सुविधा र मेलाको प्रवर्द्धनका लागि हाइस्पीडको फ्री वाइफाई सेवाको व्यवस्थासमेत मिलाइएको छ ।
सिसी टिभीका लागि चन्द्रौटास्थित राजहंस इन्फोसिस एण्ड आइटी सोलुसन्सले र फ्री वाइफाईका लागि लुम्बिनी नेटसँग समन्वय गरिएको छ ।
टेलिकमले अस्थायी टावर स्थापना गर्ने
हजारौं दर्शकहरुको भीडभाडका कारण मोबाइल नेटवर्कको समस्याले टेलिफोन सम्पर्क गर्न गाह्रो हुने भएकाले नेपाल टेलिकमले मेला अवधिभर अस्थायी टावर समेत स्थापना गरी सेवाग्राहीलाई सुविधा दिने भएको छ । साथै सम्पर्क समन्वयविस्तार र छिटो छरितो सूचना प्रवाहकालागि मेला अवधिभर सचिवालयका सम्पूर्ण सदस्यलाई वाकीटाकीको व्यवस्था मिलाइएको छ ।
महोत्सवमा नेपालका ख्यातीप्राप्त राष्ट्रिय र स्थानीय कलाकारहरुको प्रस्तुतिसमेत रहने सांस्कृतिक संयोजक गणेश के.सी.ले जानकारी दिए । लुम्बिनी नेटका कपिलवस्तु टेक्निकल ईन्चर्जा अनिष पाण्डेेले बताउनु भयो ।

﻿काठमाडौं । एमाओवादी अध्यक्ष प्रचण्डले संविधान निर्माण प्रक्रियामा नेतृत्व लिने अवसर आएको भन्दै सबै कम्युनिष्ट पार्टीहरुलाई एकताबद्ध हुन अपिल गरेका छन् । कम्युनिष्ट पार्टीलाई टुक्रा टुक्रा पारेर सिध्याउने षडयन्त्र भैरहेको भन्दै उनले त्यसबाट सचेत रहन सबैलाई आग्रह गरे । १२१ औं माओ दिवसको अवसरमा केन्द्रीय कार्यालय पेरिसडाँडामा आयोजित कार्यक्रममा प्रचण्डले भने,  म माओवादी पार्टीबाट बिभाजित सबै माओवादीका धाराका नेता साथीहरुलाई एउटै केन्द्रमा आउन विशेषरुपले अपिल गर्न चाहान्छु । 

बिभाजित कम्युनिष्ट पार्टीहरुले देशको नेतृत्व गर्न नसक्ने भएकाले सबभन्दा पहिले माओवादी पार्टीहरु एकताबद्ध हुनुपर्नेमा उनले जोड दिए ।  जसले सँगसँगै लड्यौं, जजसको अपिल र आह्वानमा हजारौंले बलिदान गरे, ति पहिला एकताबद्ध हुनुपर्छ,  प्रचण्डले भने,  अनि इमान्दार कम्युनिष्टहरुलाई एकताबद्ध पार्ने प्रयास थाल्नुपर्छ ।  आगामी बैठकमा सबै कम्युनिष्ट पार्टीहरुलाई एकताबद्ध बनाउने प्रस्ताव पेश गर्न लागेको प्रचण्डले जानकारी दिए । आफूहरुमा यो देश र विश्व क्रान्तिको नेतृत्व गर्ने अवसर आएको प्रचण्डले दाबीसमेत गरे । उनले सबै कम्युनिष्टहरु मिलेमा विश्व क्रान्तिको नेतृत्व गरेर उदाहरण प्रस्तुत गर्न सकिने सम्भावना औंल्याए ।  चाहे त्यो संविधान निर्माण होस्, चाहे त्यो शान्तिप्रक्रियालाई निष्कर्षमा पुर्& याउने कुरामा होस् या समाजवाद निर्माणको क्रममा होस्, हामी नेतृत्व गर्छौं,  प्रचण्डले भने,  हामी सबै कम्युनिष्टहरुले गम्भीररुपले बिचार गर्ने हो भने विश्व क्रान्तिको नेतृत्व गर्ने सम्भावना पनि छ ।  यो सम्भावना र अवसरलाई नगुमाउन एमाओवादीबाट अलग भएका र अरु सच्चा देशभक्त कम्युनिष्ट नेताहरुलाई उनले आग्रह गरे । सबै कम्युनिष्ट पार्टी एकताबद्ध भएर अघि बढे मात्रै माओप्रति सच्चा श्रद्धान्जली हुने उनको भनाइ थियो ।

 

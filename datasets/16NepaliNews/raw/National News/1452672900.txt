
﻿
रौतहटस्थित गौर नगरपालिकाको कार्यालय
गौतम श्रेष्ठ
२९ पुस, रौतहट । सरकारको निर्देशन अनुसार पुस मसान्तभित्र महानगरपालिका, उपमहानगरपालिका र नगरपालिकाहरुले नगरपरिषद सम्पन्न गरिसक्नुपर्छ तर, प्रस्तावित दुई नम्बर प्रदेशका ८ वटै जिल्लामा पुस मसान्तभित्र नगरपरिषद सम्पन्न नहुने भएको छ ।
संघीय मामिला तथा स्थानीय विकास मन्त्रालयले नगरपालिकाको नगरपरिषदलाई अनिवार्य रुपमा सम्पन्न गर्नुपर्ने भन्दै न्यूनतम शर्त तथा कार्य सम्पादन सूचक (एमसिपिएम)मा व्यवस्था गरेको छ । तर मधेसमा जारी आन्दोलनका कारण रौतहट, बारा, पर्सा, सर्लाही, महोतरी, धनुषा, सप्तरी र सिरहाका नगरपालिकाहरुले पुस अन्तिम सातासम्म पनि नगरपरिषद सम्पन्न गर्न सकेका छैनन् । संयुक्त लोकतान्त्रिक मधेसी मोर्चाको आन्दोलनका कारण आठै जिल्लाका अधिकांश नगरपालिकाहरुमा विगत चार महिना यता कर्मचारीले काम गर्न पाएका छैनन् ।
अनुदान गुम्ने खतरा
एमसीपिएमको यो शर्त पूरा नगर्ने हो भने प्रत्येक नगरपालिकाले कम्तीमा पनि एक करोड अनुदान गुमाउने पक्का छ । नगरपरिषद खुल्ला रुपमा सरोकारवाला सबै नगरवासी, राजनीतिक दलका प्रतिनिधि र कार्यालय प्रमुखहरुको भेला गराएर गर्नुपर्ने हुँदा आन्दोलनका बेला भित्री मधेसमा भएका नगरपालिकाका कार्यकारी अधिकृतहरुले यसको व्यवस्था गर्न सकेका छैनन् । कार्यालय भित्रै नगर परिषदको बन्दसत्रको कार्यक्रम गर्न सकिए पनि खुल्ला सत्र वा सार्वजनिक रुपमा बजेट र योजना देखाउन सकिने अवस्था नरहेको नगरपालिका प्रमुखहरुले बताएका छन् ।
पूर्वपश्चिम राजमार्गसँग जोडिएको बाराको निजगढ, कोल्हवी, रौतहटको चन्द्रनिगाहपुर, सर्लाहीको हरिऔन र लालबन्दी, महोत्तरीको बर्दिवासलगायतका केही नगरपालिकाहरुले नगर परिषद सम्पन्न गरे पनि धनुषा, महोत्तरी, सिराहा र सप्तरीका भित्री नगरपालिकाहरुमा परिषद हुन सकेको छैन । नगरपरिषद गर्ने अन्तिम म्याद बिहीबारसम्म रहेकाले केही नगरपालिका अधिकृतहरुले परिषदको प्रयास गरिरहे पनि निकै चुनौतिपूर्ण रहेको बताएका छन् ।

एमसीपिएमको यो शर्त पूरा नगर्ने हो भने प्रत्येक नगरपालिकाले कम्तीमा पनि एक करोड अनुदान गुमाउने पक्का छ ।

‘विभिन्न कार्यालय प्रमुख, राजनीतिक दल र स्थानीय अगुवाहरुसँग परिषद गर्नेबारे निरन्तर छलफल गर्दा पनि स्थानीय दलका नेताहरुले मानेका छैनन्,’ गौर नगरपालिकाका कार्यकारी अधिकृत ई. नागेन्द्र यादवले भने, ‘मोर्चाका नेताहरुसँग पनि कुराकानी जारी छ । अहिलेको अवस्था नै असहज भएकाले परिषद गर्न कठिनाई छ ।’
परिषद हुने नसके करोडौंको अनुदान रोकिनेप्रति चिन्ता व्यक्त गर्दै उनले स्थानीय नगरको विकासका लागि सबैले पहल गर्नुपर्नेमा जोड दिए । नगरपालिका एमसिपिएममा फेल हुदा नगरको विकास नै कटौति हुने भएकाले र एउटा नगरपालिकाको लागि एक करोड ठूलो रकम रहेकाले नगरका योजनाहरु नै प्रभावित हुनसक्नेप्रति गम्भीर बन्न सबैलाई आग्रह समेत गरे ।
पर्साको वीरगंज उपमहानगरपालिका र पोखरीया नगरपालिका, बाराको कलैया, गढीमाई, महागढीमाई र सिम्रौनगढ, रौतहटको गौर र गरुडा, सर्लाहीको मलंगवा र ईश्वरपुर, महोत्तरीको जलेश्वर र गौशाला, धनुषाको शिरेश्वरनाथ, धनुषाधाम, सबैला र जनकपुर उपमहानगरपालिका, सिरहाको मिर्चैया र लहान तथा सप्तरीको राजविराज, सप्तकोशी र शम्भुनाथमा नगरपरिषद हुन सकेको छैन ।
संयुक्त लोकतान्त्रिक मधेसी मोर्चाको आन्दोलनका कारण मधेसका अधिकांश जिल्लाका सरकारी कार्यालयहरुमा कर्मचारीको उपस्थिति न्यून छ । आन्दोलनरत पक्षकै कारण केही स्थानको परिषदमा विवाद भएपछि परिषद स्थगित समेत भएको थियो ।

नगरपरिषद गर्ने अन्तिम म्याद बिहीबारसम्म रहेकाले केही नगरपालिका अधिकृतहरुले परिषदको प्रयास गरिरहे पनि निकै चुनौतिपूर्ण रहेको बताएका छन् ।

परिषदका विषयमा मोर्चाका नेताहरुको भने धारणा फरक छ । मोर्चामै संलग्न केही नेताहरुले नगर विकासका लागि आउने अनुदानमा व्यवधान खडा गर्न नगर्ने र नगरपालिकालाई एमसिपिएम फेल हुन नदिने बताएका छन् । तर, आन्दोलन जारी नै रहेकाले सरकारी कार्यालयहरुमा कार्यक्रम हुन नदिने अर्का नेताहरुको भनाइ छ ।
मधेसका अधिकांश नगरपालिकाहरुमा परिषद नहुँदा यसको प्रत्यक्ष असर स्थानीय बासिन्दामा पर्नेछ । नगरस्तरीय विकास निर्माण तथा योजनाहरु प्रभावित हुनेछन् भने विभिन्न शिर्षकका खर्चहरु समेत नगरपालिकाले कटौती गर्नुपर्ने हुन्छ ।
परिषद नहुदा नगरपालिकाको अनुदान रोकिने भएकोले अझै पनि नगरपालिका का अधिकृतहरुले सबैसँग सम्नवय गरी परिषद सम्पन्न गर्ने प्रयास गरिरहेको नगरपालिका व्यवस्था महाशाखाका प्रमुख गोपी खनालले बताए । ‘कतिपय जिल्लामा कर्मचारीहरुले प्रयास गरिरहेका छन् । मधेसका केही जिल्लाहरुमा आज-भोलिमा पनि परिषद हुनेछन्,’ महाशाखा प्रमुख खनालले भने, ‘पहिले जस्तो ठूलो र भव्य कार्यक्रम गरेर परिषद नगरे पनि कार्यालयमै सरोकारवालाहरु राखेर परिस्थिति अनुरुप नै कार्यक्रम हुने जानकारी पनि आएको छ ।’
मधेसका प्रायः सबै नगरपालिकाका कार्यकारी अधिकृतसँग सम्पर्क भएको र उनीहरु पनि आफ्नो नगरपालिकाको अनुदान कटौती नहो भन्ने पक्षमा रहेको प्रमुख खनालले बताए ।
नगरपरिषद सम्पन्न नगर्ने नगरपालिकाको विषयमा अहिले नै तत्काल केही बोल्न नमिल्ने भन्दै अझै एक दिन बाँकी भएको र अन्तिम अवस्थासम्म सबैले प्रयास गर्नुपर्ने उनले जोड दिए । स्थानीय राजनीतिक दल, नागरिक समाजले समेत सहयोग गर्ने उनले विश्वास व्यक्त गरे ।

﻿२२ असोज, ताप्लेजुङ । ताप्लेजुङ सदरमुकामदेखि पाथिभराका लागि छुट्ने जीप रातको समयमा सञ्चालन गर्न रोक लागाइएको छ ।
सदरमुकाम फुङ्लिङबाट सुकेटार हुँदै तल्लो फेदिसम्म जाने मोटर बाटो कच्ची भएको र रातको समयमा यो मार्गमा यात्रा गर्न जोखिमपुर्ण हुने भएकाले रोक लागाईएको ताप्लेजुङका प्रमुख जिल्ला अधिकारी चक्रपाणि पाण्डेले बताए ।
तिर्थयात्रिको बढि चाप हुने यो समयलाई मध्यनजर राख्दै विहान चार बजे देखि बेलुका छ बजे सम्म मात्र सो क्षेत्रमा यातायातका साधन सञ्चालन गर्न पाउँने प्रजिअ पाण्डेको भनाइ छ ।
“दिन लामो भएको समय माघ १५ गते देखि असोज १ गते सम्म विहान ४ बजे देखि बेलुका ७ बजे सम्म यातायात सञ्चालन गर्न दिने निर्णय भएको छ ,बाँकि महिना विहान ४ बजे देखि बेलुका ६ बजे सम्म मात्र यो क्षेत्रमा यातायात सञ्चालन हुन पाउँनेछन्, यसमा यातायात व्यवसायीको पनि सहमति रहेको छ प्रजिअ पाण्डेले भने ।”
तिर्थयात्रि बढि आउने यो समयमा यातायात व्यवसायिले पैसाको लोभमा रातभर पनि जोखिम पुर्ण रुपमा यातायात सञ्चालन गर्ने भएकाले कुनै पनि समयमा हुने दुर्घटनालाई रोक्न यस्तो निर्णय भएको उनको भनाइ छ ।
सडक भिर, पहरामा निर्माण भएको र कच्चि भएकाले स्थर उन्नतिको काम पनि भईरहेको छ, पानी पनि परीरहेकाले रातको समयमा यो क्षेत्रमा यातायात सञ्चालन गर्नु जोखिमपुर्ण रहन्छ प्रजिअ पाण्डेले भने ।
सदरमुकाम देखि सुकेटार सम्म कालोपत्रे सडक भए पनि सुकेटर देखि तल्लो फेदि सम्मको करीब १२ किलोमिटर सडक कच्चि रहेको छ ।
यो क्षेत्रमा फोर विल पिकप भ्यान र जिप मात्र सञ्चालन गर्न सकिन्छ । यस अघि यो क्षेत्रमा रातको समयमा यातायात सञ्चालन गर्दा भएको सवारी दुर्घटनामा दर्जनौ तिर्थयात्रिले ज्यान गुमाएका थिए ।
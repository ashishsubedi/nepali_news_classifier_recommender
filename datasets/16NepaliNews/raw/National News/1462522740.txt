
﻿वीरेन्द्र ओली/नयाँ पत्रिकाकाठमाडौं, २४ वैशाख
भूकम्पमा भत्किएका अधिकांश ऐतिहासिक सम्पदाको पुनर्निर्माण विदेशीलाई निर्माण गर्न दिन नहुने संस्कृतिविद्हरूले बताएका छन् । उनीहरूले नेपालका ऐतिहासिक सम्पदा विदेशीले बनाउँदा मौलिकता गुम्न सक्ने भन्दै उनीहरूले सरकारको सो निर्णयको विरोध गरेका छन् ।
ऐतिहासिक सम्पदाको पुनर्निर्माण नेपालीले नै गर्नुपर्ने संस्कृतिविद् प्रा.डा. प्रेमकुमार खत्रीले बताए । भत्किएका सम्पदाको पुनर्निर्माण गर्न आर्थिक समस्या भए पनि नेपालले बनाउँदा अपनत्व हुने उनको भनाइ छ । भूकम्पका कारण पूर्ण, आंशिक र सामान्य गरी आठ सयभन्दा धेरै सम्पदामा क्षति पुगेको थियो । जसमा एक सय ५० सम्पदा पूर्णरूपमा ध्वस्त भएका छन् भने एक सयको संख्यामा आंशिक क्षति भएका छन् ।
पुरातत्त्व विभागले चीन, श्रीलंकालगायत देशलाई भूकम्पबाट ध्वस्त ऐतिहासिक सम्पदा पुनर्निर्माण गर्न सम्झौता गरिसकेको छ । विदेशीलाई पुनर्निर्माण गर्न दिए ऐतिहासिक सम्पदाका कतिपय बहुमल्य वस्तुलाई मिनिमाइज गरी फाल्ने, हराउनेजस्ता क्रियाकलाप हुन सक्ने भएकाले सचेत हुनुपर्ने संस्कृतिविद्हरूको सुझाब छ ।
ऐतिहासिक सम्पदा पुनर्निर्माणका लागि दुईपक्षीय सझौता गर्दा कस्तो खालको भएको छ भन्ने विषयमा ख्याल गर्नुपर्ने संस्कृतिविद् खत्रीले बताए । त्रिभुवन विश्वविद्यालयका इतिहास संस्कृत विभागका पूर्वविभागीय प्रमुख धनबहादुर कुँवरले नेपालको आफ्नै किसिमको मौलिकता ‘पाइरेसी’ हुनसक्ने बताए । ऐतिहासिक सम्पदाको विषयमा पुरातत्त्व विभागले स्थानीयलगायत संस्कृतविद्सँग समन्वय गर्नुपर्ने उनको भनाइ छ । ‘ध्वस्त ऐतिहासिक सम्पदाको पुनर्निर्माण नेपाल आफैंले गर्न नसक्ने भएकाले आफ्नो स्वार्थअनुसार केही सर्त राखी पुनर्निर्माणको काम विदेशीलाई दिनुपर्छ,’ उनले भने ।
पुरातत्त्व विभागका प्रवक्ता रामबहादुर कँुवर भने ऐतिहासिक सम्पदाको पुनर्निर्माण पुरानै स्वरूपभन्दा बाहिर नजाने भएकाले विदेशीले बनाउँदा कुनै फरक नपर्ने दाबी गर्छन् । ‘एतिहासिक सम्पदालाई कायम राख्दै, मौलिकता जीवित हुनेगरी निर्माण गरिने भएकाले सम्झौताले असर गर्दैन,’ उनले भने । दरबार, मन्दिरलगायतका सम्पदाको कलालाई जीवित राख्नेगरी दीर्घकालीन रूपमा टिक्नेगरी विदेशीसँग सम्झौता हुने उनको भनाइ छ ।
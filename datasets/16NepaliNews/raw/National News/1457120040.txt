
﻿२१ फागुन, काठमाडौं । नेपाली कांग्रेसभित्र देउवा पक्षीय नेताका रुपमा चिनिने प्रदीप गिरीलाई अनलाइनखबरले शेरबहादुर देउवाका बारेमा प्रश्न सोधेको छ, जसको जवाफमा गिरीले देउवाको बचाउमात्रै गरेनन्, केही गल्तीसमेत औंल्याए ।
रामचन्द्र पौडेलसँग पनि आफ्नो उत्तिकै न्यानो सम्बन्ध रहेको बताउने गिरीले वीपी कोइरालाको राष्ट्रिय मेलमिलापको नीति र राजतन्त्रको सान्दर्भिकता सकिएको बताए । गरिजाप्रसाद कोइरालाले जीवनमा गरेको एउटैमात्र राम्रो काम ‘गणतन्त्र’ रहेको उनले बताए । साथै धर्मनिरपेक्षताका बारेमा पनि गिरीले आफ्नो धारणा सुनाए ।
र, संसारमै यतिबेला चिन्तन-मनन गर्ने संस्कार हराउन थालेको भन्दै गिरीले कांग्रेसको महाधिवेशन पनि कुनै नीतिगत छलफल नहुने र सभापति छानेर महाधिवेशन सकिने बताए ।
तपाई नेपाली कांग्रेसमा देउवानिकट नेता मानिनुहुन्छ, शेरबहादुरले पार्टी फुटाएर गल्ती गर्नुभयो, दरबारमा प्रजातन्त्र बुझाउनुभयो भन्ने संस्थापन पक्षको आरोप छ, यो आरोपको प्रतिवाद कसरी गर्नुहुन्छ ?

शेरबहादुरजीले हाम्रो भरमा वा डरमा राजाको प्रस्ताव मान्नुभएन, राजा आक्रोशित भए, शेरबहादुरजीलाई दोस्रोपटक अपदस्थ गरियो । बाहिर जुन भ्रम छ, शेरबहादुरले राजालाई अधिकार बुझाए भन्ने, त्यो सत्य होइन ।

शेरबहादुरजीले हिजो पार्टी फुटाउनुभयो, यो उहाँले एक्लै गर्नुभएको होइन । पार्टी फुटाउँदा उहाँलाई सहयोग गर्नेमा म थिएँ, विमलेन्द्रजी हुनुहुन्थ्यो, प्रकाशमान पनि हुनुहुन्थ्यो । अब मैले यो चुनावको मुखमा शेरबहादुरको पक्ष वा विपक्षमा केही भन्न चाहन्नँ ।
राजचन्द्र पौडेल पनि मेरो अति नै नजिकको मित्र हुनुहुन्छ, रामचन्द्रजी पनि यो कुरा स्वीकार गर्नुहुन्छ । म उहाँको निकट भएको शेरबहादुरजी पनि स्वीकार गर्नुहुन्छ । मैले व्यक्तिगत के निर्णय गर्छु भन्ने बेला-बेला शेरबहादुरजीलाई पनि लाग्दो होला ।
पार्टी फुट्ने प्रसंग कसरी आयो भने, पार्टी फुट्नुअघि आपतकाल रोक्न नमानेका कारण उहाँलाई पार्टी सदस्यताबाट गिरिजाप्रसाद कोइरालाले निकालिदिनुभयो । उहाँसँगै केही पार्टीका नेता निस्किए । त्यसकारण पार्टी फुटाउने भन्नेमा हामी पनि थियौँ, शेरबहादुरजी एक्लै हुनुहुन्नथ्यो ।
अब रह्यो राजाको प्रसंग, यसमा कुनै लुकाउने छिपाउने कुरा छैन, गिरिजाप्रसादसँगको अन्तरसंघर्षमा राजाको सहानुभूति उहाँ (शेरबहादुर) ले लिन खोजेकै हो । त्यसको अन्तरकथा पनि छ, राजाले शेरबहादुरजीलाई प्रस्ताव राखे- क्याबिनेटबाट पारित गरेर सबै अधिकार मलाई दिनुस् । शेरबहादुरजीले हाम्रो भरमा वा डरमा राजाको प्रस्ताव मान्नुभएन, राजा आक्रोशित भए, शेरबहादुरजीलाई दोस्रोपटक अपदस्थ गरियो । बाहिर जुन भ्रम छ, शेरबहादुरले राजालाई अधिकार बुझाए भन्ने, त्यो सत्य होइन ।
यसको मतलब दरबारसँग शेरबहादुरजीले सहयोग लिन सकेनन् र दरबारका कतिपय कुरा मानेनन् भन्न खोजेको होइन । त्यसो त दरबारले आह्वान गर्दा निवेदन हाल्न माधवकुमार पनि गएका थिए ।
हो, शेरबहादुरका थुप्रै कमजोरी छन् । शेरबहादुरले सांसद चोरेर बैंकक पठाउनुभो । त्यतिबेला त्यस्तो अनैतिक काम गरेपछि राजीनामा दिएको भए हुन्थ्यो ।
स्थानीय निकायको चुनावमा एमालेको बहुमत छ भनेर उहाँले भंग गरिदिनुभयो, त्यो नगरेको भए हुन्थ्यो । तर, दरबारमा अधिकार सुम्पने आरोपचाहिँ यति सजिलै लगाउन सकिँदैन भन्ने मेरो भनाइ हो । किनभने, त्यो आरोप उहाँलाई लगाइन्छ भने, त्यसबाट म, विमलेन्द्र निधि, विजय गच्छदार र प्रकाशमान कोही पनि छुट्न सक्दैनौं ।
यो चुनावको मुखमा शेरबहादुरको पक्षमा बोल्दा अन्याय होला, त्यसैले यसमा थप भन्न चाहन्नँ ।
कांग्रेसको महाधिवेशन नीतिभन्दा नेतामा मात्रै केन्द्रित भएको आरोप लागिरहेको छ, तपाईं यसबारे के भन्नुहुन्छ ?
राजनीतिक जीवनमा मात्रै होइन, गैरराजनीतिक जीवनमा पनि तीन चिज केलाउनुपर्छ- व्यक्ति, घटना र विचार । हाम्रो आँखाले स्थुल वा ठोसलाई देख्छ । अझ भनौँ, हामीले साकार, सगुणलाई देख्छौँ । तर, सबै मूर्त कुराको अमूर्त पक्ष पनि हुन्छ ।
म तपाईंकै प्रश्नमा आउँदैछु, जुनसुकै नेतालाई पनि अलिकति गहिरिएर हेर्ने हो भने जानी नजानी त्यो कुनै प्रवृत्तिको वाहक हुन्छ । को कुन प्रवृत्तिको वाहक भनेर त मैले यो चुनावको मुखमा भन्न मिल्दैन । तपाईंले रामचन्द्र पौडेल सशरीर, कृष्णप्रसाद सिटौला सशरीर, शेरबहादुर देउवा सशरीर हेर्नुभयो, यिनीहरुको बानी-व्यहोरा, गुण-दोष, हिजोका क्रियाकलाप केलाउनुभयो भने यसैलाई आधार बनाएर यिनीहरुको नीति बुझ्न सकिन्छ । त्यतातिर अहिले नजाउँ ।
कांग्रेसमा नेताकेन्द्रित छलफल भएको यो पहिलो घटना हो कि विगतमा पनि यस्तै हुन्थ्यो ?
कांग्रेसको इतिहासमा अन्तिमपटक भनौँ, स्पष्ट नीति अगाडि सारेर कृष्णप्रसाद भट्टराईले आफ्नो नेतृत्व कायम गर्नुभएको थियो । बीपी कोइरालाले सशस्त्र विद्रोह भन्नुभयो, सुवर्णशमशेरले भक्तिपूर्ण सहयोग भन्नुभयो । किसुनजीले यी दुईटै गल्ती हुन्, मेरो कुरो ठीक हो, एक दिन नेपाली जनताले नारायणहिटी घेर्छन्, सत्याग्रह हुन्छ, अहिंसात्मक आन्दोलन हुन्छ भनेर प्रष्ट भन्नुभएको थियो, यो ०२७/२८ सालतिरको कुरा हो ।

कसैले आज आएर नेपालमा संवैधानिक राजतन्त्र वा राजतन्त्रकै बारेमा पुनर्विचार गर्नुपर्छ भन्छ भने त्यो गल्ती कुरा हो । यसमा पुनर्विचार गर्नुको कुनै औचित्य छैन, प्रासंगिक पनि छैन ।

कांग्रेसको इतिहासमा ०४७ सालअघिसम्म, अझ भनौँ सत्तामा पुग्नुअघि सधैं नीतिगत बहस हुन्थ्यो । त्यसैले कांग्रेस जीवन्त पार्टी हो । प्रजापरिषद किन बाँचेन ? संयुक्त प्रजापरिषद किन बाँचेन ? तर, कांग्रेस किन बाँच्यो ? किनभने पार्टी जन्मेको २०-३० वर्षसम्म कांग्रेसलै सिद्धान्तकै चर्चा गर्‍यो ।
सिद्धान्त भनेको अगाडि बढ्ने बाटो । कांग्रेसमा बाटोको छलफल भइरहन्थ्यो । मातृकाप्रसाद कोइरालाले नेपालमा संक्रमणकालमा राजा चाहिन्छ भन्नुभयो । बीपीले होइन, राजा किन चाहियो भन्नुभयो ।
अहिले आएर खासगरी ०४७ सालपछि कांग्रेसमा नीतिविहीनताको दृश्य देखियो । तर, त्यहाँ पनि नीति त छ, नीति नभए अनीति छ, दुर्नीति छ । नीति नै नभएको व्यक्तिको पनि व्यक्तिगत बुझाइ त हुन्छ ।
धेरै नेताले ०४७ सालमा टिकट-टिकट, सांसद-सांसद, मन्त्री-मन्त्री जपे । योसँगै जोडिएर आयो- पैसा, भत्ता, सत्ता, गाडी आदि । यही नै सत्ताधारी पार्टीको विशेषता हुन्छ । उसलाई नीतिसँग मतलब हुँदैन । कुनै पनि सत्ताधारी पार्टी र सत्ताकामी पार्टीलाई कहीँ पनि नीतिको खाँचो हुँदैन । त्यो आत्मतुष्ट रहन्छ, परिवर्तन खोज्दैन । यसैले भनौँ ०४७ सालपछि पार्टीमा नीतिको अभाव भएको हो ।
शशांक कोइरालाले पछिल्लो अन्तर्वार्तामा भनेका छन्- गणतन्त्र, संघीयता र धर्मनिरपेक्षतामा कांग्रेसले पुनर्विचार गर्नुपर्छ । बीपीको संवैधानिक राजतन्त्रलाई कांग्रेसले छाड्नुहुँदैन भन्ने उनको आशय देखिन्छ, यसमा तपाईं के भन्नुहुन्छ ?
मैले शशांकजीको अन्तर्वार्ता सुन्न पाइनँ । त्यसैले यसमा मैले उहाँलाई नमुछी भन्न चाहन्छु । कसैले आज आएर नेपालमा संवैधानिक राजतन्त्र वा राजतन्त्रकै बारेमा पुनर्विचार गर्नुपर्छ भन्छ भने त्यो गल्ती कुरा हो । यसमा पुनर्विचार गर्नुको कुनै औचित्य छैन, प्रासंगिक पनि छैन ।

असल राजनीतिज्ञ उही हुन्छ, जसले विरोधीले फ्याँकेको ढुंगा बटुलेर घर बनाउँछ । बीपीको मेलमिलापको कुनै नीति थिएन, न त्यो सिद्धान्त थियो, न त्यसमा कुनै तार्किकता नै छ ।

राजतन्त्रको बारेमा मेरो स्पष्ट विचार छ । किनभने, कुनै व्यक्तिले वा पार्टीले चाहेर राजतन्त्र ढलेको होइन । राजा ज्ञानेन्द्रका कमजोरी थिए होला, उनकै कारण राजतन्त्र ढल्यो होला । यहाँनेर जुन उत्पादन प्रणाली, सामाजिक, सांस्कारिक प्रणालीले राजतन्त्र भन्ने संस्था टिकाएको हुन्छ, ती सबै निमिट्यान्न भएर गइसकेपछि राजतन्त्र एउटा जरा खोक्रिइसकेको रुखजस्तो भयो र हल्का आँधीले ढलाइदियो । राजतन्त्र ढलेपछि पनि समाज चलिरहेको छ । राजा ज्ञानेन्द्र हिँडेको भोलिपल्ट के भयो त ?
प्राचीनकालमा त राजालाई न्याय वा निसाफको प्रतीक मानिन्थ्यो । अहिले त निसाफको वैकल्पिक साध्य-साधन आइसके । त्यसैले राजतन्त्र ढलेपछि जनतालाई यसको आवश्यकता रहेन ।
अहिले हामी अन्तर्राष्ट्रियस्तरमै संक्रमणकालमा छौँ । म नेपालको मात्रै कुरा गरिरहेको छैन, वैश्विकस्तरमा सारा मान्यता, विचार ध्वस्त भएका छन् । तर, नयाँ मूल्य र मान्यता स्थिर भइसकेका छैनन् । विचारको लडाइँमा यसले पनि अप्ठेरो पारेको छ ।
कांग्रेसभित्र बीपीको ‘राष्ट्रिय मेलमिलाप’ नीति एउटा जबर्जस्त विचारको रुपमा छ । ‘राजासँग घाँटी जोडिएको’ यो विचार कांग्रेसका लागि अझै पनि सान्दर्भिक छ र ?
बीपीको मेलमिलाप नीतिका पक्षमा अहिले कांग्रेसमा बलियो उपस्थिति छ भन्ने म मान्दिनँ । केही न केही उपस्थिति भने छ, तर बलियो उपस्थिति छैन ।
आफैँ भन्न त त्यति उचित होइन, फेरि पनि बीपीका साहित्यको अध्ययन, मेलमिलापसम्बन्धी उनका विचारको सम्पादन विगतका दशकमा मैले नै बढी गरेको हुँला । बीपी असाध्यै गतिशील नेता हुनुहुन्थ्यो । उहाँको कुरा परिस्थितिअनुसार एक-दुई वर्षमा निरन्तर बदलिएको देखिन्छ । मेलमिलापमा पनि व्यापक भाष्यमा अनेकौँ अन्तर्विरोध भेटिन्छ । उहाँका २० वटा वक्तव्य र अन्तर्वार्ता एकैचोटि पढ्नुभयो भने तपाईं छक्क पर्नुहुन्छ ।
शशांकहरु त केटाकेटी थिए, उनीहरुले हामी कुरा गरेको देख्थे । बीपी र म भेट हुँदा घन्टौँ कुराकानी गथ्र्यौं । बीपीले सधैँ भन्नुहुन्थ्यो, ‘म राजनीतिज्ञ होइन, चिन्तक होइन । मलाई तिमीहरु यो लेखसेख लगाएर बाँध्ने काम नगर भन्नुहुन्थ्यो । म त परिस्थितिअनुसार बदलिन्छु ।’

धर्मलाई गम्भीरतापूर्वक बाहुनबाहेक कसले लिन्छ ? मधेसको यादवले लिँदैन, जनजातिले पनि लिँदैन । तर, बाहुनले लिन्छन्, उनीहरु वाचाल छन्, उनीहरुसँग शब्दज्ञान पनि छ, ब्रह्मवादी छन्, उनीहरुको पहुँच पनि छ ।

बीपीले बदलिएर देखाउनु पनि भो । सशस्त्र विद्रोहको नेतृत्व गर्नुभो, शान्तिपूर्ण आन्दोलनको नेतृत्व पनि गर्नुभो, राजासँग कुरा पनि गर्नुभो, राजालाई हान्ने पनि भन्नुभो, त्यो उहाँको पोलिटिकल इस्यु हो ।
बीपीका बारेमा यहाँ आवश्यकभन्दा बढ्ता रोमान्टिक धारणा बनाइएको छ । यसो भएको धेरै भएको छैन । बीपीले देश, काल, परिस्थितिअनुसार तत्कालीन धारणा बनाउनुहुन्थ्यो । मेलमिलापलाई सिद्धान्त भन्नु पनि बेकार छ, विचारधारा भन्नु पनि बेकार छ । अत्यन्त अप्ठेरो घडीमा उहाँले एउटा बाटो निकाल्नुभयो, कार्यनीति लिनुभयो । तर, अहिलेको कांग्रेसले यो कार्यनीति र रणनीतिको अर्थ बुझ्दैन । मेलमिलाप मात्र तत्कालीन कार्यनीति थियो, रणनीति थिएन ।
बीपी भारत जानुभयो, ठूलो आशा लिएर- भारत जान्छु, मद्दत माग्छु र प्रजातन्त्र कायम गर्छु भन्ने । शेख मुजिबर रहमानलाई इन्दिरा गान्धीले सहयोग गरेर बंगलादेश आजाद भयो । योबाट बीपी उत्साहित हुनुभयो । बीपी अक्टुबर ०६८ मा सुन्दरीजल जेलबाट छुट्नुभयो, आठ वर्ष कारावासपछि ।
पाकिस्तानमा चुनाव भयो, बंगलदेशका मुजिबर विजयी भए । त्यतिबेला पाकिस्तान र बंगलादेश एउटै देश थियो । चुनावमा मुजिबर विजयी भए । बंगलादेशलाई मुक्त बनाउन भारतलाई अनुकूल पर्‍यो । त्यसपछि भारतले बंगलादेश मुक्त बनाउन सेना नै पठाएर सहयोग गर्‍यो । यसबाट बीपी उत्साहित हुनुभयो । उहाँले सुवर्णजीलाई चिठी लेख्नुभयो, जाउँ तपाईं र मैले इन्दिरा गान्धीलाई भेट्यौँ । त्यसपछि वक्तव्य पनि आयो- बंगलादेशको विजय हाम्रो आधा विजय हो ।
तर, इन्दिरा गान्धीबाट सहयोग भएन । उनको चरित्र अधिनायकवादी बन्दै गयो, उनले सिक्किमलाई पनि भारतमा मिलाइन् । इन्दिरा गान्धीसँग टाउको झुकाउनुभन्दा नेपाल र्फकन्छु भनेर बीपी तुरुन्त र्फकनुभयो । बीपी नेपाल फर्केको घटनालाई मैले किताबमा पनि लेखेको छु- माछा पानीमा फिर्ता आएजस्तै हो भनेर ।
त्यतिबेला नेपाल र्फकंदा त प्रश्न उठ्छ, किन भारत गएको थिइस् ? बीपीले कुशल राजनीतिज्ञले जस्तो जवाफ दिनुभयो, ‘मुलुकलाई खतरा छ, भर्खरै भारतले सिक्किमलाई आफूमा समेट्यो, त्यसैले म नेपाल फर्कें, (राजासँग) मेलमिलापको नीति लिएर ।’
भारतले नेपाललाई पनि समेट्ने कुनै आशंका थिएन । किनभने, भर्खरै बंगलादेशमुक्त भएको थियो । तर, बीपीले चलाखीपूर्ण जवाफ दिनुभयो । असल राजनीतिज्ञ उही हुन्छ, जसले विरोधीले फ्याँकेको ढुंगा बटुलेर घर बनाउँछ । बीपीको मेलमिलापको कुनै नीति थिएन, न त्यो सिद्धान्त थियो, न त्यसमा कुनै तार्किकता नै छ ।
तर, गिरिजाप्रसादले गणतन्त्र ल्याउन सघाएर गल्ती गर्नुभयो भन्ने तप्का पनि त कांग्रेसभित्र अझै जीवित छ नि हैन ? यो तप्कालाई चाहिँ के भन्नुहुन्छ ?
गिरिजाप्रसादले जीवनमा गरेको सबैभन्दा राम्रो काम नै त्यही हो कि उहाँ गणतन्त्रसम्म पुग्नुभयो । बेबी किङ, मिनी किङ आदि-इत्यादि भन्दैभन्दै उहाँ गणतन्त्रमा पुग्नुभयो ।
गणतन्त्र ल्याउन मुख्य भूमिका त माओवादीकै छ । साँचो अर्थमा माओवादीले सामाजिक र आर्थिक विषमतालाई सम्बोधन गरेका थिए । दलितकी छोरीलाई मान्छेले थु-थु गर्छन्, तर माओवादीले उसलाई बन्दुक बोकाएर गर्जन लगाएका थिए, जातभात भन्ने हुँदैन, यो शोषण गर्ने तरिका हो भनेर । उनीहरुले साँच्चिकै क्रान्तिको पाठ पढाएका थिए । नेपालको सामाजिक चेतना उन्नयन गर्नमा माओवादीको ठूलो भूमिका छ । म&#
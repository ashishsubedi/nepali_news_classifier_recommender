
﻿ 
कविराज कार्की 
२७ फागुन, मुगु । कृषि मन्त्री हरिबोल गजुरेलले खडेरीसँग जुधिरहेको मुगुमा चाँडै राहतको व्यवस्था गर्ने आश्वासन दिएका छन् ।  गत साउनबाट खडेरीको समाना गरिरहेको मुगुमा  खाद्य सुरक्षाको अवस्था अनुगमनका मन्त्री गजुरेलले राज्यले मुगुलाई राज्यले दया गरेपनि उपेक्षा गरेको उल्लेख गरे ।
मुगुमा विभिन्न व्यक्तिहरुसँग अन्तरकृया कार्यक्रममा सहभागि भएका मन्त्री गजुरेलल बहुमुल्य यार्सागुम्बादेखि नेपालकै ठूलो ताल रारा भएको मुगुबासीले गौरव गर्नु पर्ने उल्लेख गरे । मन्त्री गजुरेलले मुगु जिल्लाको हावा पानीमा मिल्ने खालको वालीको छनोट गर्दै उत्पादन बृद्धि गर्नुपर्नेमा जोड दिए ।
उनले कर्णाली लगाएत देशका मध्य तथा सुदुर पश्चिमका विभिन्न जिल्लाहरुमा खडेरीले पारेको खाद्य संकटप्रति राज्यको ध्यान पुगेको भन्दै तत्काल राहतका लागि ठोस कदम चाल्ने बताए ।
मुगुमा लामो खडेरीका कारण बर्षे र हिउदे वाली गरी करीव ३० करोड बराबरको खाध्यान्न नोक्सान भएको  छ ।  कुल क्षेत्रफलको १० हजार ९ सय ८३ हेक्टर अर्थात ८० देखि ९० प्रतिशत जमिन बाँझो रहेको जिल्ला कृषि विकास अधिकृत चन्द्रप्रकाश रिसालले जानकारी गराए ।
प्रमुख जिल्ला अधिकारी शम्भुप्रसाद रेग्मीको अध्यक्षतामा संचालित अन्तरकृया कार्यक्रममा सभासद मोहन बानिया पुर्व भूमिसुधार राज्य मन्त्री मानबहादुर शाही लगायतका व्यक्तिहरुले भोकमरीको तत्काल सम्बोधन गर्न राज्यको ध्यानाकर्षण गरेका थिए ।
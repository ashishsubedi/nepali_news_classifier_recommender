
﻿४ फागुन, काठमाडौं । आफ्नो भारत भ्रमणबारे जानकारी दिन प्रधानमन्त्री केपी शर्मा ओली मंगलबार दिउँसो व्यवस्थापिका संसदमा बोलिरहँदा प्रमुख प्रतिपक्षी दल नेपाली कांग्रेसका सांसदहरु बस्ने कुर्सी प्रायः रित्तै देखिन्थे ।
फाइल फोटो
विपक्षी दल कांग्रेसले प्रधानमन्त्रीको सम्वोधनलाई बहिस्कार गरेको भने होइन । कांग्रेसका तर्फबाट केही सीमित सांसदहरु व्यवस्थापिका संसदमा देखिएका थिए ।
नेपाली कांग्रेस देशैभरि जिल्ला अधिवेशन लगायतका कार्यक्रममा व्यस्त रहेकाले सांसदहरु बैठकमा उपस्थित हुन नसकेका हुन् ।
यसैवीच कांग्रेस नेताहरु जिल्लातिर केन्द्रित हुन थालेपछि व्यवस्थापिका संसदको बैठकमात्रै होइन, विभिन्न संसदीय समितिका बैठकहरु पनि प्रभावित हुने थालेका छन् ।
गत साता एनसेलका विषयमा छलफल गर्न डाकिएको सार्वजनिक लेखा समितिको बैठक कोरम नपुगेका कारण स्थगित भएको थियो । कांग्रेसका सांसदहरु जिल्लातिर लागेका कारण लेखा समितिको बैठकमा कोरम नपुगेको समितिका एक सदस्यले बताए ।
त्यसो त मंगलबारको व्यवस्थापिका संसद बैठकमा कांग्रेसका सांसदमात्रै नभएर सत्तापक्षकै सांसदहरुको पनि न्यून उपस्थिति देखिएको थियो ।
प्रधानमन्त्रीको भारत भ्रमणजस्तो सम्वेदनशील विषयमा छलफल गर्न आयोजित बैठकमा सांसदहरुको न्यून उपस्थितिले मुलुकको राष्ट्रिय एजेण्डामा सांसदहरुको उपेक्षा भावलाई प्रकट गरेको छ ।
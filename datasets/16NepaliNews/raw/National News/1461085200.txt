
﻿काठमाडौं ।
२०६२ वैशाख ७ गते । जनआन्दोलन सुरु भएको १५ औं दिनसम्म आइपुग्दा सात दलको नेतृत्वमा रहेको आन्दोलन चर्किदो अवस्थामा थियो भने सरकारले सुरक्षित अवतरणको प्रयास गरेको थियो ।
जनआन्दोलनका बेला प्रकाशित विभिन्न दस्तावेज र दैनिक पत्रपत्रिका अनुसार आन्दोलन निष्कर्षमा पुग्न लागेपछि दरबारले कांग्रेसका संस्थापक नेता कृष्णप्रसाद भट्टराइलाई प्रधानमन्त्री हुन आग्रह गरेको थियो ।
‘अन्तरिम सरकार’को नेतृत्वका लागि दरबारले भट्टराइलाई प्रस्ताव गरेको थियो ।
दरबारका विभिन्न सुत्रले भट्टराइलाई अन्तरिम सरकारको नेतृत्व गर्न प्रस्ताव लिएर गएका थिए भने प्रकाश कोइरालामार्फत पनि सन्देश पु¥याइएको थियो ।
भट्टराइले आन्दोलन निस्तेज पार्न आफुलाई यस्तो प्रस्ताव आएको बताउँदै पहिले माघ १९ को कदम फिर्ता लिनुपर्ने, त्यसबेलाको सरकार खारेजी हुनुपर्ने, सम्पुर्ण राजबन्दीको रिहाइ हुनुपर्ने र आन्दोलनरत सात दलका नेताहरुसँग तत्काल वार्ता गर्नुपर्ने सर्त अघि सारेका थिए ।

दरबारले भट्टराइलाई यस्तो प्रस्ताव गरेकै बेला सरकारले आन्दोलनलाई असफल बनाउन दमन जारी राखेको थियो ।
प्रहरीको गोली लागेर काठमाडौंको कलंकीमा तिन जनाको मृत्यु भएको थियो ।
सशस्त्र प्रहरीका दुर्जकुमार राई आफैंले गोली प्रहार गरेका थिए । दशबर्षअघिको आजको दिनको आन्दोलनमा काठमाडौंका विभिन्न स्थानमा एकहजार बढी घाइते भएका थिए ।

दलहरुले काठमाडौं उपत्यकामा थप आन्दोलन चर्काउने रणनीति बनाएका थिए ।
काठमाडौं केन्द्रीत आन्दोलनलाई सुरक्षा निकायले हेलिकप्टरबाट अवलोकन समेत गरेको थियो ।
त्यसबेला सरकारले घाइते बोक्ने एम्बुलेन्सलाई समेत पास उपलब्ध गराएको थिएन । मानवता विरोधी कार्य भन्दै चौतर्फी आलोचना हुँदा समेत सरकारले पास उपलब्ध गराएको थिएन ।
काठमाडौंमात्र नभई पोखरा, चितवन, विराटनगर, बुटवल, नेपालगन्ज, कैलाली लगायतका ठुला शहरहरुमा पनि विशाल प्रदर्शन भएका थिए ।
आन्दोलनको सफल अवतरण गराउन भारतीय प्रधानमन्त्री डा. मनमोहन सिँहका विशेषदुत करण सिँहले नेपालको संकट समाधानका लागि राजा ज्ञानेन्द्रबाटै चाँडै घोषणा हुने बताएका थिए ।
नेपालमा दुइदिनसम्म रहेका सिँह भारत प्रस्थान गर्नुअघि यस्तो बताएका हुन् । सिँहले राजा ज्ञानेन्द्रसहित प्रमुख दलका नेताहरुसँग भेटवार्ता गरेका थिए ।
स्रोत ः जनआन्दोलनका बेला प्रकाशित विभिन्न दैनिक पत्रिका
 
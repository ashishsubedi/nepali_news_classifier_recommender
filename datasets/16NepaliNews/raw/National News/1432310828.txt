
﻿काठमाडौं : विनाशकारी महाभूकम्पले क्षतविक्षत बनाएका क्षेत्रको आवश्यकता र प्राथमिकता निर्धारण गर्न नेपाल सरकारलाई उत्तरी छिमेकी चीनले सल्लाह दिएको छ। चिनियाँ राष्ट्रपति सी जिन पिङले राष्ट्रिय एकता र सार्वभौमसत्तालाई सम्मान गर्दै नेपालले निर्धारण गरेका प्राथमिकता क्षेत्रमा सहयोग गर्ने सन्देश नेपाल सरकारलाई पठाएका छन्। 
 
चीनको विदेश मन्त्रालयका उपमन्त्री लिउ चनमिनले बिहीबार प्रधानमन्त्री सुशील कोइराला र परराष्ट्रमन्त्री महेन्द्रबहादुर पाण्डेसँगको भेटमा राष्ट्रपति सीको सन्देश सुनाउँदै प्राथमिकताका क्षेत्र निर्धाण गर्न सल्लाह दिएका हुन्। &#39;विपद्को अवस्थामा तपार्इंहरूलाई हामीले के सहयोग गर्नुपर्छ? तपाईंहरूका प्राथमिकता केके छन्? भनेर मलाई राष्ट्रपतिले बुझ्न पठाउनुभएको हो।
 
नेपालको राष्ट्रिय अखण्डता र सार्वभौमसत्तालाई सम्मान गर्दै हाम्रो राष्ट्रपति सहयोग गर्न चाहनुहुन्छ&#39;, लिउले व्यक्त गरेको धारणा उद्धृत गर्दै प्रधानमन्त्री कोइरालाका विदेश मामिलाका सल्लाहकार डा. दिनेश भट्टराईले भने। लिउले खोज, उद्धार, राहत, पुनर्निर्माण र पुनर्स्थापनामा नेपाललाई सहयोग गर्न आफूहरू तयार रहेको जानकारी गराएका छन्। भूकम्पपछि चीनले प्राविधिक, चिकित्सा, अस्थायी बसोबास, प्रकोपपछिको राहत र पुनर्निर्माणका क्षेत्रमा करिब दुई अर्ब २९ करोड रुपैयाँ बराबरको सहयोग उपलब्ध गराएको छ।
 
भट्टराईका अनुसार प्रधानमन्त्री कोइरालाले आफूहरूले भूकम्पपछिको अवस्थाको मूल्यांकन गरिरहेको र मूल्यांकन पूरा भएपछि आफूहरूले प्राथमिकताका क्षेत्र निर्धारण गरेर जानकारी गराउने बताए।  चीनले गर्दै आएको सहयोगका लागि प्रधानमन्त्री कोइरालाले लीउलाई धन्यवाद दिएका थिए। भारतीय प्रधानमन्त्री नरेन्द्र मोदीले आफ्ना प्रमुख अतिरिक्त सचिव प्रमोद मिश्रालाई भूकम्पोत्तर अवस्थामा नेपाललाई आवश्यक सहयोग अध्ययन गर्न पठाएलगत्तै चिनियाँ राष्ट्रपतिले लिउलाई काठमाडौं पठाएका हुन्।  मिश्रा बुधबारमात्रै स्वदेश फर्किएका थिए भने लिउ बिहीबार काठमाडौं आएका हुन्।

 

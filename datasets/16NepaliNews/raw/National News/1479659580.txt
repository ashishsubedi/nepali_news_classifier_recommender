
﻿
५ मंसिर, काठमाडौं । भारतले एक हजार र पाँच सय रुपैयाँका नोटमा प्रतिवन्ध लगाइदिएपछि त्यसको असर भुटानमा पनि परेको छ । भारतीय नोट चल्ने नेपाल र भुटान दुबै देशमा यसको प्रभाव परेको छ ।
नेपालले आफ्ना जनतासँग रहेका एक हजार र पाँच सयका नोट सटही गरिदिन भारतलाई आग्रह गरिररहेकै बेला भुटानले चाहिँ १ सयका नोट बढी संख्यामा मागेको छ ।
भुटानको मुद्रा नेगुल्ट्रमको मूल्य ठ्याक्कै भारतीय रुपैयाँको बराबरी छ । भारतको नोटबन्दीसँगै त्यहाँका व्यापारी तथा पर्यटकहरुमा नगदको संकट उत्पन्न भएको भुटानको केन्द्रीय बैंक रोयल मोनिटरी अथोरिटी -आरएमए) का गभर्नर दाशो पेन्जोरेले बताए ।
पाँच सय र एक हजारको नोट नचल्दा त्यहाँ एक सयका नोटको बढी माग भएको हो । पेन्जोरेका अनुसार भारत आउजाउ गरिरहने व्यापारीहरु अहिले नोटको अभावले समस्यामा परिरहेका छन् ।
‘हामीकहाँ १०० भारुका नोटको अभाव सिर्जना भएको छ,’ पेन्जोरेले भने, ‘हामीले हालै मात्र रिजर्भ बैंक अफ इन्डियासँग १०० का नोटहरु माग गरेका छौं, सोमबारसम्म अलिकति आउँछ होला ।’
पेन्जोरेका अनुसार भुटानभर एक अर्ब बराबरका एक हजार र पाँच सयका भारतीय नोटहरु छरिएर रहेको अनुमान गरिएको छ ।
सानो अर्थतन्त्र भएको भुटानमा यो निकै ठूलो रकम हो । भुटानको विदेशी मुद्रा सञ्चितीमध्ये ३० प्रतिशत हिस्सा भारतीय रुपैयाँले ओगटेको छ ।
भुटानले आफ्ना नागरिकहरुलाई आफूसँग भएका एक हजार र पाँच सयका नोट ३० नोभेम्बरभित्र बैंकमा जम्मा गर्न भनेको छ ।

﻿
२८ चैत, काठमाडौं । स्पेनिस ला लिगा फुटबमा रियल सोसिडाडले लिग लिडर बार्सिलोनालाई पराजित गरेको छ र उपाधि होड केही खुला भएको छ ।
शनिबार राति भएको खेलमा रियल सोसिडाडले लिग लिडर बार्सिलोनालाई १-० ले पराजित गरेको हो । घरेलु मैदानमा भएको खेलमा उसका लागि पाँचौं मिनेटमा माइकल आयारजाबालले गरेको गोल नै निर्णायक बन्यो ।
बार्सिलोनाले  पछिल्लो तीन खेलमा ९ अंक जोड्ने मौका गुमाएर मात्र १ अंक जोडेको छ । रियल मड्रिडसँग पनि हारेको थियो ।
शनिबारको खेलमा लिओनल मेस्सीले गोल गर्ने तीन मौका गुमाएका छन् । टुरान पनि चुके । लुइस स्वरेज भने खेलेका थिएनन् ।
रियल सोसिडाडको घरेलु मैदानमा बार्सिलोनाले २००७ पछि जित्न सकेको छैन । पाँच खेल गुमाएको छ भने एक खेल बराबरीमा सकिएको छ ।
हारपछि बार्सिलोना ७६ अंकका साथ शीर्ष स्थानमा छ र लिगमा ६ खेल खेल्न बाँकी छ । दोस्रो स्थानमा रहेको एथ्लेटिको मडि्रडको ७३ अंक छ भने तेस्रो स्थानमा रहेको रियल मड्रिडको ७२ अंक छ ।

﻿
‘मैले छोएको पानी चल्दैन !’ माया-प्रीति र दुःखसुखका गीत सुन्दै आएका श्रोतालाई यी शब्द सुन्दा अनौठो लाग्यो । तर, यही गीतले ‘सुरेश कुमार नेपाल परियार’लाई गायक, संगीतकार तथा नायक यश कुमार बनायो ।
यश कुमारका बाबु ब्राह्मण हुन्- नेपाल । आमा परियार । त्यसैले यशले काठमाडौंबाट नागरिकता निकालेका छन्- सुरेश कुमार नेपाल परियार नाममा । बाबुको नाममा नागरिकता निकाल्दा यशले नागरिकमा ‘सुरेश नेपाल’ मात्रै लेख्न सक्थे । तर, लेखेनन् । भन्छन्, ‘बुझ्दै आएँ, मलाई मेरी आमाको थर छाड्न मन लागेन ।’
यश सर्लाही कर्मैयका हुनेखाने परिवारका हुन् । तर, समयले उनलाई राजधानी ल्याएर सुकुम्बासी बनायो, गायक बनायो । उनको काठमाडौं संघर्षको कथा लामो छ ।
बाल्यकालको एउटा साथी रोयो
यशले सानैदेखि रेडियोमा नारायणगोपाल, अरुण थापाका गीत सुन्थे । उनको कलिलो मनमा गायक हुने सपनाले घर गरेको थियो ।
यशको कुर्मैयामा एउटा साथी थिए, पूर्णसिङ वाइबा, घर-गाउँमा ‘बाबु’ भन्थे । यशले पनि बाबु भन्थे । केटाकेटीमै एकपटक यश त्यत्तिकै बहकिएर, बरालिएर काठमाडौं आउन भनेर भागे, साथी बाबुसँग । तर, चन्द्रनिगाहपुरबाट र्फकनुपर्यो । बाबुको बुवा आएर फर्काए ।
धेरै वर्षपछि, ०६३ सालतिरको कुरा होला । सुरेश कुमार गायक यश कुमार भएर चर्चा कमाइसकेका थिए । सांस्कृतिक कार्यक्रमको सिलसिलामा हङकङ गएर र्फकंदै थिए । उनी त्रिभुवन विमानस्थलबाट नयाँबजार डेरा जान ट्याक्सी चढे । ट्याक्सी ड्राइभरले अगाडि सिसाबाट बेलाबेला नियाल्दै थिए । सोधे, ‘तपाईं गायक यश कुमार होइन ?’
यशले भने- हो । ती चालकले सोधे, ‘आराम हुनुहुन्छ ?’
‘हजुर आराम छु, अनि तपाईं ?’
‘हजुर आराम छु । तपाईंले पूर्णसिङ वाइबालाई चिन्नुहुन्छ ?’
‘को पूर्णसिङ वाइबा ?’ यशले प्रतिप्रश्न गरे, कुनै गायक-कलाकारको कुरा गरेको होला भन्ठानेर ।
चालकले भने, ‘सर्लाही कुर्मैयाको पूर्णसिङ वाइबा ।’
‘ए, ऊ त मेरो साथी हो । उसलाई मैले बाबु भन्थेँ, हामी असाध्यै मिल्ने साथी थियौँ,’ यशले भने ।
यशले यति भनेपछि चालकले झ्याप्प ब्रेक लगाएर रुन थाले ।
ती ट्याक्सी चालक नै यशका बाल्यकालका साथी बाबु थिए । बाबुले यशले आफूलाई बिर्सेको होला भन्ठानेका रहेछन् । सबैलाई घरमा बोलाउने नाम प्यारो हुन्छ । जिन्दगीको यात्रामा मानिसलाई धेरै कमले मात्रै घरमा बोलाउने नामले बोलाउँछन् । यशले बालपनको नाम भनिदिएपछि बाबुले आफूलाई थाम्न सकेनन् ।
बाबुले एकछिनपछि भने, ‘तिमीलाई मेरो नाम अझै याद छ ? तिमी कहाँ पुग्यौ यार, हामीलाई छाडेर ।’
पछाडिको सिटमा बसेका यशअगाडि आएर भने, ‘म कहीँ पुगेको छैन, उही पुरानै सुरेश हुँ । जीवन हो, पानीजस्तो एकै ठाउँमा जमेर बस्न हुँदैन, म बगेँ र गायन क्षेत्रमा आएँ ।’
बाबु विदेश जान काठमाडौं आएका रहेछन्, तर दलालले ठगेपछि ट्याक्सी चलाउन थालेका रहेछन् । यश भन्छन्, ‘अहिले हाम्रो भेटघाट भइरहन्छ । फोनमा कुरा भइरहन्छ ।’

काठमाडौंमा सुकुम्बासी
यशका बाबु राम नेपाल, काभ्रे ढुङखर्कमा हुनेखाने ब्राह्मण परिवारमा जन्मेका थिए । उनले गाउँकै गीता परियारलाई मन पराए, साँचो माया गरे । कथित तल्लो जातकी गीतालाई बिहे गरेर घरमा भित्र्याउन सम्भव थिएन । त्यसैले रामले गीतालाई लिएर सर्लाही कर्मैयाको वागमती किनारमा आइपुगे । उतिबेला सर्लाहीमा जंगल फाँडेर खेत बनाउन पाइन्थ्यो । रामले पाखुराको बलले थुप्रो जंगल फाँडेर खेतबारी बनाएँ, घरबार बसाए, उब्जनीले खान पुग्थ्यो ।
रामका सातभाइ छोरा भए । छैटौँ छोरा हुन्, गायक यश कुमार ।
यशका बाबुको सृष्टि चल्दै थियो । ०४५ सालतिरको कुरा होला, राति ३ बजेतिर गाउँमा बाढी पस्यो । मानिसहरू पुलमा गए । हेर्दाहेर्दै वागमतीले घरगोठ, गाईवस्तु बगायो । खेतबारीलाई बगर बनायो ।
बाढीले यशको परिवारलगायत धेरै हुनेखानेलाई रुखमुनिको बास बनायो । त्यसपछि यशको परिवार रित्तो हात काठमाडौं आयो ।
सात भाइ छोरा, परिवार ठूलो थियो, एकै ठाउँमा बस्न सम्भव भएन । यशका दाइहरू काम खोज्दै भिन्दाभिन्दै बस्न थाले । यशका बुवा भने दुई छोरा र श्रीमतीलाई लिएर त्रिपुरेश्वर विश्वनिकेतन स्कुलपछाडि सुकुम्बासी बस्तीमा बस्न आए, ०४७ सालमा ।
‘म र ममुनिको भाइ बुवाआमासँग बस्यौँ,’ यश भन्छन्, ‘म त्यहीँ हुर्किएँ । मेरो संघर्ष त्यही सुकुम्बासी बस्तीबाट सुरु भयो ।’
यशका बुवालाई क्षयरोग थियो, बिस्तारै थला पर्दै गए । सक्दासम्म बुवाले दुई-चार पैसा कमाएर ल्याउँथे । ‘बुवा राजनीतिक दलको सम्पर्कमा हुनुहुन्थ्यो । बुवा कुन पार्टीमा हिँड्नुहुन्थ्यो भन्ने त मलाई थाहा भएन । तर, पार्टीको कार्यकर्ता भएर हिँड्नुहुन्थ्यो, दुई-चार पैसा ल्याउनुहुन्थ्यो,’ यश भन्छन्, ‘बिरामी भएपछि बुवाको कमाइ बन्द भयो ।’यशको खुसी बनेर आउँथ्यो वागमतीमा बाढी
वागमतीको बाढीले सर्लाही कर्मैयाबाट उठाएको घरबास फेरि काठमाडौंको वागमती किनारमै फुल्न खोज्दै थियो । यशले देख्दै थिए- सानो घर, आफ्नो स्कुल, भाइको स्कुल । तर, बुवा गल्दै गएपछि यशको खुुसीको कोपिला फक्रन पाएन । उनको खुसी र अरु मान्छेको खुसीमा फरक पर्न थाल्यो ।
कहिलेकाहीँ बर्खामा वागमतीमा बाढी आउँथ्यो, वरपरका ठूला घर हुनेहरू डराउँथे, बाढीले बित्यास पार्छ कि भनेर । तर यश रमाउँथे । किनभने, बाढीले बालुवा बगाएर ल्याउँथ्यो । यशले साथीहरूसँग मिलेर रातारात बालुवा बटुलेर बेच्थे । पैसा आमालाई दिन्थे । त्यही पैसाले भोटेबहालमा भिडियो फिल्म हेर्न जान्थे ।
जब साँझ पथ्र्यो, बस्तीको खाली भागमा थुप्रै साथीहरू जम्मा हुन्थे, यशले गीत गाउँथे ।
उता स्कुल पनि चलेकै थियो । तर काम, परिस्थितिले यशलाई आवाराजस्तो बनाइसकेको थियो । ‘समय र परिस्थितिले व्यक्तिको चरित्र निर्धारण गर्दो रैछ । अभाव थियो, जे भेट्यो, त्यही काम गरिन्थ्यो । आफूजस्तै अवस्थाको साथी बनाइन्थ्यो,’ यश भन्छन्, ‘केटाहरूको ग्याङ नै थियो, सबैले कपाल पाल्थ्यौँ, मुन्द्रा लगाउँथ्यौँ, कतै झगडा गर्नुपरे सँगै जान्थ्यौँ ।’
बस्तीमा कति ड्राइभर काम गर्ने पनि थिए । उनीहरूले कोठा सर्नेहरूको सामान गाडीमा ओसार्थे । यश साथीहरूसँग ती सामान गाडीमा हाल्ने र झार्ने गर्थे, एकपटक साठी रुपैयाँ कमाउँथे ।
प्रेसमा गीत गाउँदै काम गर्दा…
यसै-उसै घरायसी समस्याले यशको पढाइमा बाधा पुग्यो, १० कक्षाभन्दा माथि पढ्न सकेनन् । अगाडि पढ्न नपाएको उनलाई त्यति विधि गुनासो छैन । भन्छन्, ‘सुखले अगाडि पढ्न पाएको भए मसँग किताबी ज्ञान मात्रै हुन सक्थ्यो । पाइनँ र मैले यो सहर र यो समाज पढ्न पाएँ ।’
स्कुल पढ्दै बिहान-साँझ जे पायो, त्यही काम गरे । यहीबीचमा प्रेसमा काम गर्न थालेका थिए- किताबका पाना फोल्डिङ गर्ने, गाता हाल्ने, ब्यान्डिङ गर्ने । उनले गीत गाउँदै काम गर्थें । यशले गीत गाउँदै काम गर्थे, अन्य साथीहरूले उनको गीत सुन्दै काम गर्थे । यशले स्कुलमा पनि गीत गाएर कापी-कलम पुरस्कार पाइरहन्थे ।
प्रेसको काम ठेक्कामा आउँथ्यो, कहिले कता जानुपथ्र्यो, कहिले कता ।
एकपटक छाउनीमा काम गर्दै थिए । त्यसको नजिकै अल्फा डिजिटल साउन्ड रेकर्डिङ रहेछ ।
त्यही उनको पहिलो गीत रेकर्ड भयो- हाँसो मागे तिमीसँग, ०५१ सालमा । जसमा उनकै शब्द र संगीत थियो । तर यो गीतले चर्चा पाएन ।
संगीत र नाटक
एकजना डेनिस नागरिक सिविनमार्फत बस्तीमा प्रौढ शिक्षा चलाउन आए, ०५३ तिरको कुरा हो । त्यही बेला यशले बस्तीका आमाहरूलाई प्रौढ शिक्षा पढाए । यसरी नै उनी सिविनसँग जोडिए । यशले ठमेलका सडक बालबालिकालाई सिविनसम्म पुर्याउन गर्थे । सिविनले असहायहरूलाई पढाउने, तालिम दिने गथ्र्यो । सिविनबाटै यशले पनि संगीत मण्डपमा संगीत सिकेँ, दुई वर्षजति । त्यसपछि केही समय कैलाश राईसँग सिके ।
त्यतिबेला खुब नाटक चल्थ्यो- नाचघर, सभागृहहरूमा । वागबजारतिर हल भाडामा लिएर नाटक देखाउने थुप्रै हुन्थे । यशले अलिअलि बाँसुरी बजाउन जानेका थिए, नाटकका दृश्यमा बाँसुरी पनि बजाइन्थ्यो ।
यश साथीहरूमार्फत नाटकमा बाँसुरी बजाउन पुगे । नाटकमा बाँसुरी बजाइसकेपछि गर्न भ्याइने सानो-सानो भूमिका पनि गरे । गजब छ बा, नारी अबला होइन लगायत चार नाटकमा काम गरे ।

आफ्नै भाइसँग बदाम किन्दा
नाटकको रिहर्सल सकेर यश साथीहरूसँग टुँडिखेलमा गफिएका थिए । एकजना ठिटो बदाम बेच्दै आइपुगे । उसको अनुहार ठ्याक्कै यशकै जस्तो थियो । साथीहरूले हाँसो गरे, ‘ऊ सुरेश त बदाम बेच्न थालिसक्यो ।’ त्यतिबेला सुरेश यश भइसकेका थिएनन् ।
यशले भने, ‘बदाम बेच्ने सुरेश होइन, सुरेशको भाइ सुरेन्द्र हो ।’
यशका भाइले बदाम बेच्दै पढ्थे । बदाम बेच्दै जाँदा उनी आफ्नै दाजुसम्म पुगेका थिए । हाम्रो समाजमा कामलाई सानो र ठूलो ठानिन्छ । त्यसैले यशका भाइ दाइको इज्जतका लागि होला, छेलिन खोजेका थिए । तर, यशले बोलाएपछि उनी आए, यशका साथीहरूले बदाम किनेर खाए ।
अहिले यशका भाइ दुबईमा छन्, ग्राजुयन गरेकाले जागिर राम्रो छ ।
संगीतकारको रुपमा
संघर्षकै बीचमा यशले संगीत सिक्दै थिए । यहीबीचमा संगीतकार भएर ‘आस्था’ एल्बम निकाले, ०५५ सालमा । आस्थामा आनन्द कार्की, कुन्ती मोक्तान, सपनाश्री, रामकृष्ण ढकाल, यम बराल, दीपेशकिशोर भट्टराई, सञ्जय श्रेष्ठ, विवेक श्रेष्ठजस्ता नाम चलेका गायकको स्वर छ । आस्थालाई व्यवसायी रमेश खड्काले लगानी गरेका थिए । त्यसपछि यश र चन्द्र दोङको संगीतमा ‘यो संसार’ एल्बम गरे, ०५७ मा । एल्बममा आठ गीत थिए । ६ गीत नाम चलेका कलाकारले गाएका थिए ।
त्यसमा ‘मैले छोएको पानी चल्दैन’ र ‘यो मनले तिमीलाई नै रोजेको छ’ बोलका गीत पनि थिए । यी दुई गीत यशले अरुलाई नै गाउन दिन चाहन्थे । तर, कसैले गाउन मानेनन् । ‘छुवाछुतको गीतले समाजमा द्वन्द्व ल्याउन सक्छ भन्ने कुरा गर्नुभयो,’ यश भन्छन्, ‘त्यसपछि म आफैँ गाएँ । एल्बमको बी साइडमा राखेँ ।’
त्यतिबेला राम्रो गीत एल्बमको ए साइडमा र ठीकै खालका गीत बी साइडमा राखिन्थ्यो । एल्बमलाई धौलागिरिले बजारमा ल्यायो ।
यश कुमारको उदय
यो संसार एल्बमसम्म आइपुग्दा सुरेश कुमार यश कुमार भइसकेका थिएनन् । ‘यो संसार’को एउटा गीत अलिअलि चल्यो- बेहाल भयो जिन्दगी यो ।
यो गीतको भिडियो बनाउने कुरा भयो, डाइरेक्टर संगीता श्रेष्ठ थिइन् । भिडियोमा खेल्न केटा मोडल नपाएपछि संगीताले सुरेशलाई खेलाइन् । र, उनको नाम यश कुमार राख्ने प्रस्ताव गरिन् । त्यसपछि उनी यश कुमार भए ।
भिडियो गरिसकेपछि यो गीतले चर्चा कमायो । त्यसपछि यशको एकल स्वर, संगीतमा रिजन एल्बम निस्कियो ।
रिजनमा ‘तिम्रो मन बदलिए छ’, ‘म कैले हाँसेको थेँ’ जस्ता राम्रा गीत थिए । तर, रिजन निस्केको दुई-तीन दिनमै दरबार हत्याकाण्ड भयो । ६-७ महिना देश नै शोकमा डुबेको थियो, संगीतको व्यापार भएन ।
एउटा कोट लगाएको मान्छे
आशा गरेको एल्बम ‘रिजन’ले बजार नपाउने अवस्था आएपछि यश निराश भए । र, भीसीडीको पसल थापे, नयाँ बजारमा ।
एक दिन उनको पसलमा एकजना कोट लगाएका मानिस आए, यो ०५९ तिरको कुरा हो । उनले भने, ‘तिमीलाई एकल गायन प्रस्तुतिका लागि सिक्किम लैजान्छु ।’
नेपालमा यशको खासै नाम चलेको थिएन । सिक्किम लैजान्छु भन्दा उनले पत्याएनन् ।
उनले रिजनका एरेन्जर भूपेन्द्र बज्राचार्यलाई बोलाएर कुरा गरे ।
अफर गर्ने मानिस सिक्किमकै विजय थापा थिए । विजयले भने, ‘४० हजार भारतीय रुपैयाँ दिन्छु ।’ यश र भूपेन्द्रले मुखामुख गरे, नपत्याएर । यश भन्छन्, ‘नामै नचलेको गायकलाई एकैचोटि यति ठूलो रकममा प्रस्ताव आउँदा पत्याउनै मुस्किल पर्यो । त्यो जमानामा ४० हजार आईसी निकै ठूलो रकम थियो ।’
विजयले आनाकानी गरेजस्तो मानेछन् र भने, ‘४५ हजार दिन्छु, मान्नुस् ।’
त्यतिबेला नेपाली गीतका क्यासेट सिक्किम, दार्जिलिङतिर नेपालीभाषी माझ पुग्थ्यो । रिजनका दुई गीत ‘मैले छोएको पानी चल्दैन’ र ‘यो मनले तिमीलाई नै रोजेको छ’ दार्जिलिङतिर खुब मन पराइरहेको रहेछ ।
सिक्किम जानका लागि यशले २२ हजार भारतीय रुपैयाँ पेस्की पाए । त्यो पैसाले जीवनमा पहिलोपटक यशले महँगा कपडा किने, न्युरोड विशालबजारमा ।
सिलिगुडीमा आफ्नै एल्बम किन्दा
यश सिक्किम गए, जीवनमा पहिलोपटक पारिश्रमिक लिएर थुप्रै दर्शक-श्रोतामाझ गीत गाउन ।
उनीसँगै भूपेन्द्र बज्राचार्य पनि ब्यान्ड लिएर गए, भूपेन्द्रसँग छुट्टै डिल भएको थियो ।
सिलिगुडी पुग्दा गाडीमा प्लास्टिकको झोलामा खोलबिनाको क्यासेट राखेर कसैले दोहोर्याइरहेको थियो- यश कुमारको हिट गीत, १५ रुपैयाँमा ।
यश कुमार सम्झन्छन्, ‘भूपेन्द्र बज्राचार्यले भन्नुभयो- ए यश, तिम्रो एल्बम त १५ रुपैयाँमा बेचिरहेको छ त । अनि, मैले पनि १५ रुपैयाँ हालेर एउटा एल्बम किनेँ ।’
तर, त्यो बेच्ने मान्छेलाई थाहा भएन, यश कुमारले नै ऊसँग एल्बम किने भन्ने । किनभने, एल्बम खोलबिनाको थियो, खोल भएको भए कसैले खोलको फोटो हेरेर चिन्न सक्थ्यो ।
‘पुराना हिन्दी क्यासेटमा डब गरेर बेचिएको रहेछ, चोरीमा । पछि बजाउँदा राम्रोसँग बजेन,’ यश भन्छन् ।हातले कोरेको आफ्नै चित्र देख्दा
गान्तोकको अग्रसेन भन्ने हलमा कार्यक्रम थियो । गाडीबाट ओर्लेपछि यशलाई बाजागाजासहित हलसम्म पुर्याइयो, अबिरजात्रा गरियो । गान्तोकवासीले यशलाई काँधमा बोके ।
हलको गेटमा ठूलो कपडामा यशको फोटो थियो, हातले कोरेको । साथी भूपेन्द्रले भने, ‘यश त्यहाँ हेर ।’ यशले हेरे । त्यहाँ लेखिएको थियो- हाम्रो सहरमा यश कुमार ।
थुप्रैले टिकट पाएका &
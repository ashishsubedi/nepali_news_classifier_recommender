
﻿
३ मंसिर, झापा । झापाको कनकाई नगरपालिका-४ मा एउटा बस्ती छ । जसले विगत ३ वर्षयता नयाँ परिचय पाएको छ । ‘मौरीपालन टोल’को नामबाट यो बस्ती परिचित छ ।
०६९ सालदेखि टोलमा सामुहिक मौरीपालन सुरु भयो । र, ‘कनकाई टोल’को नाम स्वतः बदलिएर ‘मौरीपालन टोल’ बन्न पुग्यो । अहिले यो बस्तीको साविक नाम ओझेलमा परेको छ भने ‘मौरीपालन टोल’ को नामले चर्चित छ ।
‘आजभोलि कनकाई टोलभन्दा जो कोहीलाई यहाँ आइपुग्न गाह्रो हुन्छ’, कनकाई मौरीपालन कृषक समूहका अध्यक्ष कृष्ण अधिकारी भन्छन्, ‘तर, मौरीपालन टोल भन्नेबित्तिकै जोकोहीले पनि यहाँसम्म आइपुग्ने बाटो बताइदिन्छन् ।’
आफूहरुले सामूहिक मौरीपालन सुरु गरेपछि मानिसहरुले यो क्षेत्रलाई नयाँ नाम दिएको उनी बताउँछन् । सबैले मौरीपालन टोल भनिदिँदा समूहमा आवद्ध कृषक पनि हर्षित छन् ।
०५५ सालको कुरा हो । अधिकारीले स्वदेशमा रोजगारी पाएनन् । सामान्य परिवारमा जन्मिएका थिए उनी । हातमुख जोड्न भए पनि केही काम गर्नैपर्ने बाध्यता थियो । विकल्प केही थिएन । भौतारिँदै जाँदा उनी भारत होमिन पुगे ।
पञ्जाव पुगे । हरियाणा गए । र, बी पोल्ट्री फर्ममा काम गरे । अनुभव बटुले । तर, धेरै समय टिक्न सकेनन् । उनलाई स्वदेशकै मायाले तान्यो । अन्ततः करिब १४ वर्षपछि नेपाल फर्किए ।
भारतमा मौरीपालनको अनुभव बोकेर आएका उनले आफ्नो अनुभवलाई स्वदेशमा पनि सदुपयोग गर्ने सोच बनाए । र, आफ्नै नेतृत्वमा मौरीपालन समूह खोले ।
अहिले उनको समूहले २३० घार मौरी पालन गरेको छ । उनले मात्र २ सय घार मौरी पालेका छन् । वार्षिक रुपमा ३ लाख रुपैयाँ आम्दानी गर्छन् ।
‘वर्षमा १० क्वीन्टल मह उत्पादन हुन्छ मैले राखेको घारहरुबाट’, उनले भने, ‘अरु साथीहरुले चाहिँ अलि कम मौरी पाल्नु भएको छ ।’
उनका अनुसार यहाँ उत्पादित मह स्थानीय बजारमै खपत हुन्छ । कहिलेकाहीँ जडिबुटी र औषधिका लागि समेत बिक्री हुने गरेको उनले सुनाए । स्थानीय बजारमा भने ६ सय रुपैयाँ प्रतिकेजीमा मह बिक्री भइरहेको छ ।
स्वदेशमा रोजगार नपाउँदा दैनिक सयौँ नेपाली युवा विदेशी रहेको बेला उनी भने आफूमात्र आत्मनिर्भर भएका छैनन्, अन्य युवालाई समेत रोजगारी दिएका छन् ।

सीमित स्रोत र साधनकै सदुपयोगमा उनी लगायत समूहमा रहेका पदाधिकारी मनग्यै आम्दानी गरिरहेका छन् ।
‘समूहलाई जिल्ला कृषि कार्यालय झापामा दर्ता गरेका छौँ’, उनले भने, ‘सबै कानुनी प्रक्रिया पुर्‍याएरै काम गरेका हौँ ।’
‘जति वर्ष विदेश बसे पनि फर्किने बेलामा हात लाग्यो शून्य हुँदोरहेछ’, बारीमा काम गर्दै गर्दा भेटिएका उनले भने, ‘तर, यहीँ मौरीपालन गर्दा राम्रो कमाइ भइरहेको छ, किन जानु विदेश ?’
नेपाली युवालाई व्यवहारिक ज्ञानको कमी भएको बताउँदै उनले भने, ‘कुनै पनि कामलाई सानो-ठूलो भन्नु हुँदैन, मिहेनत गरे जुनसुकै काममा पनि सफलता हासिल गर्न सहज छ ।’
अहिले एउटा घारबाट सिजनमा न्यूनतम ५ केजी मह उत्पादन हुन्छ । त्यस्तै, बेसिजनमा समेत न्यूनतम २ किलो मह उत्पादन हुन्छ ।
समूहलाई कृषि विकास कार्यालय झापाले तोरी खेती गर्नका लागि गतवर्ष बोरिङका लागि अनुदान स्वरूप ५० हजार रूपैयाँ समेत दियो । त्यस्तै, उनले विभिन्न संघसंस्थाबाट उत्कृष्ट कृषक सम्मानसमेत पाइसकेका छन् ।
अहिले यो समूहले कनकाई नगरपालिकाको वडा नम्बर ३, ४ र साविक सतासीधाम-८ मा गरी जम्मा ३ ठाउँमा मौरीको घार राखेको छ । अधिकारीले मौरीपालन गरेरै आफ्नो १० जनाको परिवार धानेका छन् ।
‘ग्रामीण क्षेत्रका कृषकहरु मौरीले तोरी र अन्य अन्नको रस चुसे बाली बिगार्छ भन्ने सोचेर हामीलाई गाली गर्छन्’, उनले गुनासो गर्दै भने, ‘तर, यो खासमा जनचेतनाको कमीले हो ।’
वास्तवमा मौरीले किसानको बालीनालीमा असर गर्दैन । बरू मौरीले परागसेचन गर्दा उत्पादन झन् बृद्धि हुन्छ ।
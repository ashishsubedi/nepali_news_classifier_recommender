
﻿१० वैशाख, काठमाडौँ। बालाजुको बाइसधारामा आज विशेष मेला लागेको छ । प्रत्येक वर्ष वैशाख महिनामा लाग्ने मेला भर्न काठमाडौँँ उपत्यका तथा त्यस वरपरका क्षेत्रबाट समेत मानिस आउने गर्दछन् ।

पार्कभित्र रहेको बाइसधारामा स्नान गरी पवित्र भई त्यहाँको नारायणमन्दिरमा तथा स्थानीय जामाचो डाँडामा रहेको मन्दिरमा भक्तजनले मेला भर्ने गर्दछन् ।
बालाजुको उक्त क्षेत्रमा स्थानीय फितलामाई भजनमण्डलको अगुवाइमा भजनकीर्तनसमेत भइरहेको देख्न पाइन्छ । आजको दिन उक्त स्थानमा मेला भरेमा रोगब्याधीबाट मुक्त भई पुण्य प्राप्त हुने जनविश्वास छ ।
स्थानीयवासी एवम् नेकपा (एमाले)का नेता वसन्त मानन्धरले विगतमा त्यहाँको बाइसै धाराबाट पानी आउने गरेकोमा अहिले पानीको स्रोत सुक्दै गएकाले भक्तजनलाई स्नान गर्न समस्या रहेको बताए । उनले  त्यस क्षेत्रमा रहेको नारायणमन्दिरको संरक्षण तथा मेलाको प्रचार गर्न जरुरी रहेको बताए ।
त्यसैगरी, स्थानीय म्हैँपी मन्दिरमा अजिमाको समेत आज जात्रा गरिएको छ । उक्त जात्राका लागि ठूलो सङ्ख्यामा भक्तजनको सहभागिता भएको छ ।
रासस

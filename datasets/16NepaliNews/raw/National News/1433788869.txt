
﻿सर्वोच्च अदालतले ८ वर्षअघि २३ युवकलाई जिउँदै जलाएर मारेको घटनाको अनुसन्धान नगरेको र अदालतको आदेशसमेत अवहेलना गरेको महान्याधिवक्ताको कार्यालय र जिल्ला सरकारी वकिल कार्यालय रौतहटका नाममा कारण देखाउ आदेश जारी गरेको छ । सर्वोच्च अदालतका न्यायाधीश गोविन्द उपाध्यायको एकल इजलासले सोमवार यसअघिको अदालतको फैसला कार्यन्वयन नगर्नुको कारण माग्दै महान्याधिवक्ता र सरकारी वकिललाई अदालतको अवहेलनामा कारवाही किन नगर्ने भनी कारण देखाऊ आदेश जारी गरेको हो । 

अदालतको यो आदेशसँगै कांग्रेस नेता तथा पूर्वमन्त्री अफताव आलमलाई पक्राउ गरी मुद्दा चलाउन तीन वर्षअघि नै सर्वोच्च अदालतले दिएको आदेश कार्यान्वयन गर्न दबाव परेको छ । शक्तिको आडमा आलम विरुद्ध सरकारी वकिलले मुद्दा दर्ता नगरेको आरोप छ । पहिलो संविधानसभा निर्वाचनका बेला रौतहट २ का कांग्रेस उम्मेदवार तथा पूर्वमन्त्री मोहम्मद अफताब आलमले बम बनाउने क्रममा विष्फोट हुँदा २३ जना युवा घाइते भएका थिए । 

पोल खुल्ने डरले घाइतेहरुलाई ईंटा भट्टामा जिउँदै जलाएर हत्या गरिएको भन्दै मृतकका परिवारले आलम विरुद्ध किटानी जाहेरी दिएका थिए । तर, प्रहरीले आलम विरुद्ध जाहेरी लिन नमानेपछि नेपाल बार र मानव अधिकार आयोगको रोहवरमा पीडित परिवारले हुलाक मार्फत जाहेरी पठाएका थिए ।

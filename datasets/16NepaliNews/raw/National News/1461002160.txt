
﻿
६ वैशाख, काठमाडौं । नेपाल-नामिबियावीच सोमबारको म्याचको अन्त्य कुनै थ्रीलर फिल्मको क्लाइमेक्सभन्दा कम भएन । एक समय ‘अब नेपालले सुतीसुती जित्ने भो’ भन्दै दर्शकहरु हाई काढ्न थालेका थिए । तर, अन्तिम ओभरमा पुग्दा तिनै दर्शकहरू ढुकढुकी थामेर बस्न विवश भए ।
नेपालको इनिङको अन्त्यतिर त्रिवि मैदानभित्र अभुतपूर्व माहोल थियो । दर्शकहरु बेचैनीयुक्त हुटिङमा थिए । दुवैतर्फका खेलाडीहरु नर्भस थिए । लाइभ अपडेट गरिरहेका हामीलाई पनि ध्यान केन्द्रित गर्न गाह्रो पर्‍यो ।
अन्तिम ओभरमा ६ रन चाहिएको अवस्थामा जे पनि हुन सक्थ्यो । त्यसमाथि क्रिजमा भर्खरै आएका बसन्त रेग्मी स्ट्राइकमा थिए । बसन्तले जसोतसो एक रन फुत्काएर शरद भेषावकरलाई स्ट्राइकमा ल्याए । अनि, शरदले ‘जे पनि’ हुन दिएनन् ।
नेपालले नामिबियाविरुद्ध मीठो जित निकालेको छ । यसलाई फ्यानहरुले लामो समयसम्म सम्झिने छन् । विशेषरुपमा पारस खड्का र शरद भेषावकरको साझेदारी अविस्मरणीय छ । यो यस्तो साझेदारी हो, जसले नामिबियालाई पूर्णरुपमा ‘डोमिनेट’ गर्‍यो । नेपालको ब्याटिङले कुनै पनि बलियो टिमलाई यसरी डोमिनेट गरेको विगतमा धेरै घटना छैनन् ।
नाटकीय मोडहरुले भरिएको म्याच
नामिबिया र नेपाल दुवैका इनिङमा अनेकन् नाटकीय मोडहरु आए । टस हारेर ब्याटिङमा आएको नामिबियाले जोडदार सुरुवात गरेको थियो ।
२० ओभरसम्म विना कुनै विकेटको नोक्सानीमा ९५ रन जोड्दा नामिबियाको अन्तिम स्कोर २७०-८० सम्म पुग्न सक्ने सम्भावना देखिएको थियो । तर, नेपालले आफ्नो फिल्डिङ र बलिङबाट उत्तिकै जोडदार कमब्याक गर्‍यो ।
नामिबियाले १९ रनको अन्तरमा अविश्वसनीय किसिमबाट ५ विकेट गुमायो । ९५-० बाट नामिबिया ११४-५ को नाजुक स्थितिमा पुग्यो । त्यतिबेला नेपालले १७०-८० रनमा नामिबियालाई अलआउट गर्न सक्ने आँकलन गरियो । तर, तल्लो क्रमका ब्याट्सम्यानले नामिबियालाई खेलमा फर्काए । अन्तिम ओभरहरुमा चौका र छक्को वर्षा गर्दै उनीहरुले नेपाललाई २४० रनको चुनौतिपूर्ण लक्ष्य दिए ।
नामिबियाको भन्दा विलकुल पृथक थियो नेपालको ब्याटिङ । अघिल्लो म्याचमा १९६ रनको लक्ष्य भेट्टाउन निकै संघर्ष गरेको नेपालका लागि २४० रनको लक्ष्य पहाड हुन सक्ने आशंका थियो ।
ओपनरहरुले सुस्त गतिमा नेपालको इनिङ अघि बढाए । १३ ओभरमा केवल ३७ रन बनाउँदा नेपालका दुवै ओपनर नरेश बुढाएर र ज्ञानेन्द्र मल्ल पेभेलियन फर्किसकेका थिए । विशेषगरी ज्ञानेन्द्रको विकेट नेपालका लागि ठूलो झट्का थियो । यतिबेलासम्म नेपालको जितको आशा धुमिल हुन थालिसकेको थियो ।

तर, पारस र शरदको जोडीले नेपालको संकटमोचन गर्‍यो । उनीहरुले नेपाललाई २०४/२ को स्थितिमा पुर्‍याए, जहाँ नेपालको जित केवल औपचारिकता प्रतीत हुन्थ्यो । तर, कथाको क्लाइमेक्स बाँकी नै थियो ।
खेलको दिशा विपरीत पारस आउट भए, रिभर्स स्वीप हान्ने चक्करमा । त्यतिबेला नेपाललाई जितका लागि ५४ बलमा ३६ रन मात्र चाहिएको थियो । तर, पारसपछि आएका ब्याट्सम्यानहरु नर्भस देखिए ।
३० रनको अन्तरालमा नेपालले एकपछि अर्को गर्दै पाँच विकेट गुमायो । अन्तिम ओभर बाँकी रहँदा नेपाल २३४/७ को अवस्थामा पुग्यो । क्रिकेटमा यस्तो बेला नतिजा जता पनि जान सक्छ ।
पारसको कप्तानी इनिङ
मैले शतक बनाउँदा टिम हार्छ कि भन्ने डर पनि थियोः पारस खड्का
जीतसँगै नेपाल विश्व क्रिकेट लिगको पाचौं स्थानमा उक्लियो
कप्तान पारसको शानदार शतक, भेषावकरको अर्धशतक
सोमबारको म्याचमा कप्तान पारसको ब्याटिङको जति प्रशंसा गर्दा पनि कम हुन्छ । उनी क्रिजमा आउँदा नेपाल सबै किसिमका समस्याहरुभित्र घेरिएको थियो । उनलाई दर्शकहरुले ठूलो हुटिङका साथ स्वागत गरे । यो हुटिङका पछाडि पारसले नेपाललाई संकटबाट बाहिर निकाल्छन् भन्ने अपेक्षा लुकेको थियो । र, पारसले यो अपेक्षामा शतप्रतिशत न्याय गरे ।
नामिबियाविरुद्ध नेपाली कप्तानले आफ्नो क्रिकेट जीवनकै अविस्मरणीय र उत्कृष्ट इनिङ खेलेका छन् । उनी १०३ रन बनाएर पेभिलियन फर्किँदा नेपाली टोली जितको नजिक पुगिसकेको थियो । ७ छक्का र ५ छक्का सहितको ब्याटिङ फिगर बिस्फोटक लाग्छ, तर पारसले कुनै पनि सट अन्धाधुन्द खेलेका होइनन् । उनले केवल एउटा गलत सट प्रहार गरे, र त्यसैमा आउट भए । गलत यस अर्थमा कि नेपाल सहज जिततर्फ लम्किरहेका बेला उनले जोखिम मोल्नु आवश्यक थिएन ।
शरदको फिनिसिङ
दुई दिनअघि मात्र नेपाललाई संघर्षपूर्ण जित दिलाएका थिए शरद भेषावकरले । तेस्रो नम्बरमा आएका उनी नेपालको एउटा इन्ड सम्हाल्दै अन्तिमसम्म टिकेका थिए । तिनै शरदले लगातार दोस्रो म्याचमा नेपाललाई जितसम्म पुर्‍याएका छन् । नियमित ५-६ नम्बरमा ब्याटिङ गर्ने शरद उत्कृष्ट फिनिसरका रुपमा पनि चिनिन्छन् । त्यसैको प्रमाण उनले दिए फेरि एकपटक ।
पारस आउट भएपछि अन्य ब्याट्सम्यानहरु एकाएक नर्भस भए, तर शरद डग्मगाएनन् । अर्को इन्डबाट लगातार विकेट पतन भइरहँदा उनले धैर्य गुमाएनन् । बरु नेपालको इनिङलाई आफ्नो काँधमा बोके । शरदले एउटा पनि सट आवेशमा खेलेनन् । शरदको आजको ब्याटिङ नेपाली क्रिकेटका फ्यानहरुले लामो समयसम्म याद राख्नेछन् ।
को नायक, को सहनायक ?
फिल्ममा जस्तो क्रिकेटमा नायक र सहनायक हुँदैनन् । यद्यपि हरेक म्याचमा कुनै न कुनै खेलाडीको नायकीय भूमिका हुन्छ ।
आजको म्याचमा पारस र शरदमध्ये को नायक हुन् त ? उत्कृष्टताको आधारमा हेर्दा पारसको इनिङलाई अगाडि राख्न सकिन्छ । उनको ब्याटिङ सबै विशेषताहरुले भरिपूर्ण थियो । यद्यपि, शरदको भूमिकालाई पनि कम आँक्न सकिन्न, किनकि उनले हतास परिस्थितिमा नडग्मगाइकन नेपाललाई जितसम्म पुर्‍याए ।
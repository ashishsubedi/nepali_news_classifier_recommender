
﻿भावी संविधानमा रहने मुख्य चार अन्तर्वस्तुमा सत्ता साझेदार दलबीच मोटामोटी सहमति जुटेको छ । नेपाली काँग्रेस, नेकपा एमाले, राष्ट्रिय प्रजातन्त्र पार्टी र नेकपा मालेबीच विवादित भनिएका राज्यको पुनःसंरचना, शासकीय स्वरुप, न्याय प्रणाली र निर्वाचन प्रणालीका विषयमा सहमति जुटेको खबर राष्ट्रिय समाचार समितिले लेखेको हो । आज प्रधानमन्त्री निवास बालुवाटारमा बसेको सत्तारुढ दलको बैठकले ती विषयमा सहमतिको मस्यौदा तयार गरी एमाओवादी सहित मधेसवादी दलसँग सहमतिका लागि सत्ता साझेदार दलका शीर्ष नेताहरुले छलफल सुरुसमेत गरेका छन् । ती दलसँग उल्लिखित विषयमा सहमति जुटे पनि नजुटे पनि सत्तारुढ दलबीचमा भएको सहमतिलाई आजै हस्ताक्षर गरी संवैधानिक राजनीतिक संवाद समितिका सभापति डा बाबुराम भट्टराईलाई बुझाइने कार्यक्रम तय गरिएको  छ । 

राज्यको पुनःसंरचनाअन्तर्गत छ प्रदेशमा सहमति भएको बताइएको छ । पहाड र हिमाल समेटी चार र मधेस तराई प्रदेशमा दुई प्रदेश निर्माण गरिने छ । प्रदेशको नामाङ्कन र सीमाङ्कन पहिचान र सामथ्र्यका आधारमा गरिने एमालेका उपाध्यक्ष विद्या भण्डारीले जानकारी दिए । यद्यपि, सहमतिका लागि सात प्रदेशसम्म जान सकिने तर जातीयताका आधारमा प्रदेशको नामाङ्कन गर्न नसकिने सत्तारुढ दलले तयार गरेका मस्यौदामा उल्लेख गरिएको छ । पहाड र हिमालमा चार प्रदेश निर्माण गर्दा तराई पनि समेटिने छ । 

यसैगरी, शासकीय स्वरुपअन्तर्गत हालभन्दा केही सुधारिएको संसदीय प्रणाली रहनेछ । संसदबाट निर्वाचित राष्ट्रपति र प्रधानमन्त्री रहने तर यस प्रावधानमा सत्तारुढ एक दलको विमति भएको राष्ट्रिय प्रजातन्त्र पार्टी संसदीय दलका नेता दीपक बोहराले जानकारी दिए । उनका अनुसार केन्द्रमा दुई सदनको व्यवस्था गरिएको छ । माथिल्लो सदनमा ७५ र तल्लो सदनमा १७५ जना रहने छन् । माथिल्लो सदनमा मूलतः समानुपातिक निर्वाचन प्रणाली र तल्लो सदनमा प्रत्यक्ष निर्वाचनबाट आएका प्रतिनिधि रहनेछन् । 

न्याय प्रणालीअन्तर्गत केन्द्रमा हालकै जस्तो व्यवस्था अवलम्बन गर्ने विषयमा दलहरुबीच सहमति कायम भएको छ । केन्द्रमा सर्वाेच्च अदालत रहने छ । तर संवैधानिक अदालत राख्ने विषयमा भने दलहरुबीच कुनै सहमति नभएको नेता बोहराले जानकारी दिए । निर्वाचन प्रणालीअन्तर्गत विद्यमान व्यवस्था नै कायम रहनेछ । प्रत्यक्ष र समानुपातिक निर्वाचन हुने उपाध्यक्ष भण्डारीले जानकारी दिनुभयो । चार विषयमा सत्तारुढ दलहरुबीच अन्तिम चरणमा पुगेको सो सहमतिमा हस्ताक्षर हुन बाँकी रहेको छ । 

साँझसम्ममा अन्य दलसँग सहमति गरी हस्ताक्षर गरिने र संवैधानिक राजनीतिक समितिका सभापतिलाई सो दस्तावेज हस्तान्तरण गरिने नेकाका नेता रमेश लेखकले बताए । बैठकमा कांग्रेस सभापति एवम् प्रधानमन्त्री सुशील कोइराला, उपसभापति रामचन्द्र पौडेल, वरिष्ठ नेता शेरबहादुर देउवा, महामन्त्री कृष्ण सिटौला र न्याय तथा कानुन मन्त्री नरहरि आचार्य सहभागी थिए । यसैगरी, एमालेका तर्फबाट अध्यक्ष केपी शर्मा ओली, उपाध्यक्षत्रय भण्डारी, भीम रावल वामदेव गौतम र वरिष्ठ नेता माधवकुमार नेपाल सहभागी थिए भने राप्रपाका वरिष्ठ नेता सूर्यबहादुर थापा र संसदीय दलका नेता बोहरा बैठकमा सहभागी थिए ।


﻿
२३ भदौ, ताप्लेजुङ । जिल्ला विकास समितिको कार्यालय ताप्लेजुङका करीब एक दर्जन कर्मचारी कार्यालय समयमानै आ-आफ्ना फाँटमा ताला लगाई पहिरोको रमिता हेर्न पुगेपछि विहीबार जिविसको काम प्रभावित बनेको छ ।
अन्तर्राष्ट्रिय शिक्षा दिवसको कार्यक्रममा सहभागी हुन गएका जिविस सभापति केशवप्रसाद भट्टराई नभएको मौका छोपी कार्यालयका सबै फाँटका कर्मचारी पहिरोको रमिता हेर्न पाँच किलोमिटर पर मेवाराजा गाउँ पुगेपछि सेवाग्राहीले अनाहकमा हैरानी खेप्नुपर्‍यो ।
शुक्रबार राति गएको पहिरोका पीडितहरुलाई जिल्ला प्रशासन कार्यालयले क्षतिपूर्ति बितरण गरिसकेको छ ।
स्थानिय विकास अधिकारी नभएको मौका छोपी कार्यालयको प्रसासन शाखा, योजना शाखा र आन्तरीक लेखा परीक्षण शाखाका सबै कर्मचारी कार्यकक्षमा ताला लगाएर पहिरोको रमिता हेर्न पुगेका हुन् ।
बिहीबार दिउँसो दुई बजे जिल्ला विकास समितिको प्राङ्गडमा भेटिएका स्थानिय सेवाग्राही मणिशंकर पोमुले संस्था नविकरणका लागि साढे दश बजे कार्यालय पुग्दा प्रशासन शाखा र अन्य साखाका कर्मचारी ताला लगाएर पहिरो हेर्न गएकाले आफ्नो काम नभएको गुनासो गरे ।

कार्यालयको प्रसासन शाखामा शाखा अधिकृत दुर्गा प्रसाद श्रेष्ठ, सहित कर्मचारी तुलसा निरौला, योजना शाखामा योजना अनुगमन तथा प्रशासकीय अधिकृत अम्विका प्रसाद चौलागाई, आन्तरीक लेखा परीक्षण शाखामा भुपाल कुमार सेन्दाङसहित सचिन रेग्मी, सम्भु श्रेष्ठ र भोला सिग्देल कार्यारत छन् ।
उनीहरु सबै कार्यालयमा ताला लगाई गएकाले आफुहरुसँग साँचो नहुँदा सेवाग्राहीको काम गर्न नसकेको अन्य फाँटका कर्मचारीले प्रतिकृया दिए ।
यता कर्मचारीको लापरपाहिका विषयमा प्रमुख जिल्ला अधिकारी चक्रपाणी पाण्डेसँग जिज्ञासा राख्दा स्थानीय विकास अधिकारीलाई सोधेर घटनाको विषयमा जानकारी लिने बताए । घटनाबारे बुझ्न खोज्दा स्थानीय विकास अधिकारीसँग सम्पर्क हुन सकेन ।
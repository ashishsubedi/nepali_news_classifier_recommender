
﻿एमालेका अध्यक्ष केपी शर्मा ओलीले देशलाई विभाजन गर्ने नारासहित मधेसमा भइरहेको गतिविधिलाई आन्दोलन भन्न नमिल्ने बताएका छन् । आइतबार संविधानसभाको बैठकलाई सम्बोधन गर्दै अध्यक्ष ओलीले संविधान जारी गर्ने प्रक्रिया अन्तिम चरणमा पुगेको समयमा देश टुक्राउने नारासहित भइरहेको मधेस आन्दोलन नेपाल र नेपाली जनताको हितविपरित रहेको बताएका हुन् ।

 मधेसमा अहिले जे भरहेका छन्, ती आन्दोलनका नारा होइनन् , ओलीले भने,  देश टुक्राउने नारासहित मधेसमा भइरहेका गतिविधि नेपाल र नेपालीको हित विपरित र भौगोलिक अखण्डता विपरित छन् । अध्यक्ष ओलीले इतिहासको लामो कालखण्डदेखि नेपाल सदैव स्वतन्त्र राष्ट्र रहेको उल्लेख गर्दै नेपालले अब पनि कसैको दासता नस्वीकार्ने बताए ।

 मधेसका केही मान्छेले उत्ताउला कुरा गर्दैमा मधेसी जनतामा देशभक्ति छैन भन्ने होइन , अध्यक्ष ओली भने,  आन्दोनलका नाममा राष्ट्र विखण्डनका कुरा गर्नेहरु राजनीतिक शक्ति होइनन् । अध्यक्ष ओलीले कैलालीको टीकापुरदेखि धनुषासम्ममा भएका हिंसात्मक घटनाले आन्दोलमाथि प्रश्न उब्जिएको बताए ।

 शान्तिपूर्ण राजनीतिक आन्दोलनको आवरणमा प्रहरीमाथि पेट्रोल बम हान्ने, प्रहरी चौकी जलाउने कुराले देशमा हिंसा बढाउँछ , उनले भने,  निहत्था प्रहरी देख्नेबित्तिकै धावा बोल्नेहरुको आन्दोलनले मुलुकमा द्वन्द्व र भीडन्त बढाउँछ । बैठकमा सम्बोधनका क्रममा उनले सरकारका तर्फबाट आन्दोलनकारीलाई ताकेर गोली चलाइएको हो भने पनि त्यसलाई रोकिनुपर्ने बताए ।

करिब २० मिनेट लामो सम्बोधनका क्रममा अध्यक्ष ओलीले संविधान जारी गरेर मुलुकलाई दिगो शान्तितर्फ लानुपर्ने बताए ।  हिंसा भड्काउने घटना नबढाऊँ , अध्यक्ष ओलीले भने,  हामी सबैजना संवादमा बसौं र संविधान जारी गरौं ।  

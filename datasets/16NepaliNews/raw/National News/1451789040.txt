
﻿काठमाडौं/ कांग्रेस उपसभापति रामचन्द्र पौडेलले पार्टीमा ६० र ४० को भागबन्डा नमान्ने बताएका छन् । १३औँ महाधिवेशनमा सभापतिको उम्मेदवारका लागि दाबेदारी गर्दै आएका पौडेलले काठमाडौं महानगरपालिका वडा नं. ३५ इकाइले गरेको खेलाडी सम्मान कार्यक्रममा संस्थागत रूपमा हुँदै आएको गुटबन्दी रोकिनुपर्ने बताएका हुन् ।
‘पार्टीमा हुँदै आएको ६० र ४० को भागबन्डा अन्त्य गर्नुपर्छ,’ पौडेलले भने, ‘संस्थागत रूपमा हुँदै आएको पार्टी धु्रवीकरणलाई रोक्नुपर्छ । कार्यकर्ताले पनि कमजोर र गलत व्यक्तिलाई नेतृत्वमा पठाउनुहुँदैन ।’ पार्टी नेतृत्वकै कारण इमानदार कार्यकर्ताको मूल्यांकन सही तरिकाले हुन नसकेको उनले बताए ।
अहिलेको पार्टी नेतृत्व कुनै पनि हिसाबले मुलुक हाँक्नसक्ने नभएको उनको जिकिर छ । उपसभापति पौडेलले भने, ‘कमजोर कार्यशैली, व्यवहार, चिन्तन र आचरणका कारण कांग्रेसको अहिलेको नेतृत्वले मुलुक हाँक्नसक्ने होइन, एमालेसँग पनि प्रतिस्पर्धा गर्न सक्दैन ।’
पार्टीको कमजोर नेतृत्वका कारण संविधान कार्यान्वयनको जिम्मेवारी लिनुपर्ने कांग्रेस त्यत्तिकै अलमलिएको पनि उनले बताए । नेतृत्व कमजोर भएको भन्दै पौडेलले यसपटक आफू नै सभापतिको उम्मेदवारमा अघि सर्ने पनि बताए ।
जनता नाकाबन्दी र भूकम्पको असरले छटपटिएका वेला सरकारले उनीहरूको पिरमर्का बुझ्न नसकेको आरोप लगाउँदै पौडेलले प्रधानमन्त्री सरकार जोगाउन मात्र लागेको बताए । आवश्यकभन्दा बढी मन्त्री बनाएर ओली सरकारले राज्यको ढुकुटी सिध्याउन खोजेको आरोप लगाए ।
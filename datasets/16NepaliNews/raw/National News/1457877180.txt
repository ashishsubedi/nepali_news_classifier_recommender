
﻿
३० फागुन, विराटनगर । उपप्रधानमन्त्री विजयकुमार गच्छदारले स्थानीय निकायको निर्वाचन नभएसम्म वर्तमान सरकार परिवर्तन नहुने बताएका छन् । कांग्रेस सहमतिको सरकार निर्माणमा अग्रसर नभए अहिलेकै सरकारले निरन्तरता पाउने उनले स्पष्ट पारे ।
‘सरकारमा रहेका हामी विश्वस्त छौं, यही सरकारले गाउँपालिका, नगरपालिका र स्थानीय निकायको निर्वाचन गर्ने छ, अहिले सरकार परिवर्तनका कुरा हल्ला मात्र हो,’ गच्छदारले आइतबार विराटनगरमा सञ्चारकर्मीसँग भने ।
सुनसरीको एक कार्यक्रममा सहभागी हुन आउने क्रममा विराटनगर विमानस्थलमा गच्छदारले राष्ट्रिय सहमतिको सरकार निर्माणका लागि भने पहल गरिने बताए ।
आम जनताको भावना, संविधान कार्यान्वयनलगायतका विषयमा राष्ट्रिय सहमतिको सरकार आवश्यक भएको उनले तर्क गरे । गच्छदारले भने, ‘वर्तमान सरकारले राष्ट्रिय सहमतिको सरकार निर्माणको लागि पहल गर्ने छ । यदि नेपाली कांग्रेस सहमतिको सरकार निर्माणमा अग्रसर नभएको अवस्थामा यही सरकारले निरन्तरता पाउने छ ।’
आफू सधैं राष्ट्रिय सहमतिको सरकार निर्माणको पक्षमा रहेको गच्छदारले बताए ।
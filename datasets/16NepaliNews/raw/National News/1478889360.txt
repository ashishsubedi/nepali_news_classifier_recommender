
﻿
२६ कात्तिक, काठमाडौं । प्रधानमन्त्री पुष्पकमल दाहाल प्रचण्डले सुजाता कोइरालाको स्वास्थ्यस्थितिबारे सरकारले गम्भीररुपमा छलफल गरिरहेको बताएका छन् ।
स्तन क्यान्सरबाट पीडित कोइरालालाई दिने भनिएको ५० लाख उपचार खर्चका सम्बन्धमा अनलाइनखबरले सोधेको प्रश्नमा प्रधानमन्त्री प्रचण्डले उपचार खर्चसम्बन्धी स्वास्थ्य मन्त्रालयले बनाउने कार्यविधिका आधारमा अघि बढिने बताए ।
प्रधानमन्त्री प्रचण्डले सोसियल मिडियामा आएका सकारात्मक टिप्पणीलाई सम्वोधन गर्न सरकार तयार रहेको बताए । आफ्नो कार्यकालको सय दिन पूरा भएको सन्दर्भका शुक्रबार साँझ सिंहदरबारमा आयोजित पत्रकार सम्मेलनमा बोल्दै प्रधानमन्त्री प्रचण्डले भने- ‘सामाजिक सञ्जालमा आएका सबै टिप्पणीहरु, आलोचनाहरुलाई सरकारले सकारात्मकरुपमै लिएर तिनमा भएको सकारात्मक पक्षलाई सम्वोधन गर्ने कोशिश गरिएको छ ।’
मापदण्ड बनाएरमात्रै उपचार खर्च
कांग्रेस नेतृ सुजाता कोइरालाको उपचार खर्च सम्बन्धमा अनलाइनखबरकर्मी पुष्प ढुंगानाले सोधेको प्रश्नमा प्रधानमन्त्रीले यस्तो जवाफ दिए-
‘राज्यकोषको कुरा, त्यससम्बन्धी केही नयाँ नीति निर्माण गर्नुपर्ने आवश्यकता छ । खासगरी स्वास्थ्य क्षेत्रमा उपचार खर्च पाउने गरेको, त्यसमा एउटा आमनीति बनाएर जानुपर्छ भनेर स्वास्थ्य मन्त्रालयमार्फत त्यस्तो नीतिको माग भएअनुसार नीतिका लागि प्रस्ताव अगाडि आएको छ । यसमा छलफल गर्दैछौं । यसमा एउटा क्राइटेरिया बनाएर त्यही क्राइटेरिया अनुसार उपचार खर्च दिने भनिएको छ ।’
प्रधानमन्त्रीले अगाडि भने, ‘जहाँसम्म सुजाता कोइरालाजीको स्थितिको बारेमा ५० लाखको कुरा छ, यो विषयमा पनि हामी गम्भीर रुपले छलफल गरिरहेकै छौं । सामाजिक सञ्जालमा आएका सबै टिप्पणीहरु, आलोचनाहरुलाई सरकारले सकारात्मक रुपमै लिएर तिनमा भएको सकारात्मक पक्षलाई सम्वोधन गर्ने कोशिश गरिएको छ । ‘

﻿२२ चैत, सुनसरी । मधेस आन्दोलनका कारण ब्यापार व्यवसाय चौपट भएको भन्दै मानसिक तनावमा रहेका उद्योग वाणिज्य संघ इटहरीका उपाध्यक्ष सुनिल अग्रवाल सोमबार आफ्नै घरमा मृत फेला परेका छन् ।
सञ्चार उद्यमीसमेत रहेका अग्रवाल घरको सिलिङ फ्यानमा डोरीको पासो लगाएर झुण्डिएको अबस्थामा मृत फेला परेका छन् ।
इलाका प्रहरी कार्यालय इटहरीका प्रहरी नायव उपरीक्षक ओमप्रसाद अधिकारीले ब्यापारी अग्रवालले ब्यापारमा भएको नोक्सानीका कारण आफ्नै घरभित्र झुण्डिएर आत्महत्या गरेको हुनसक्ने अनुमान गरिएको बताए । उनले यसबारे विस्तृत अनुसन्धान भइरहेको जानकारी दिए ।
अग्रवाल इटहरीस्थित नमस्ते एफएम सञ्चालक समितिका अध्यक्ष हुन् । उनी अन्य विभिन्न सामाजिक संघ संस्थाहरुमा समेत संलग्न थिए । अग्रवालको मृत्युले उद्योगी व्यापारीमा अपुरणीय क्षति पुगेको उद्योग वाणिज्य संघ इटहरीका अध्यक्ष रोहित प्रसाईंले बताए ।
अग्रवालका एक छोरा, एक छोरी र श्रीमती छन् ।
पोखरीमा डुवेर बृद्धाको मृत्यु
यसैबीच सुनसरीको खनारस्थित पोखरीमा डुवेर ६५ वर्षीया कुमि्रदेवी सरदारको मृत्यु भएको छ । खनार १४ स्थित महेन्द्रजंग कार्कीको पोखरीको पानीमा सोमबार बिहान शव तैरिरहेको अबस्थामा फेला परेको थियो ।
सर्वसाधारणले शव देखेपछि प्रहरीलाई खबर गरेका थिए । आँखा कम देख्ने समस्याबाट पीडित उनी गएराति करिव ९ बजे तिर घर जाने क्रममा पोखरीमा डुबेको हुनसक्ने खनार प्रहरी चौकीले जानकारी दिएको छ । शवलाई पोष्टमार्टमका लागि धरानस्थित बीपी कोइराला स्वास्थ्य विज्ञान प्रतिष्ठान लगिएको छ ।
–    सन्तोष यादवबाट
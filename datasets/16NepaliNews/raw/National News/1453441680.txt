
﻿विष्णु रिजाल
सुशील कोइराला सरकारले पारित गराउन नसकेको पुनर्निर्माण विधेयक पारित गराएर वर्तमान सरकारले प्राधिकरण गठन गरेपछि एकथरीको काम अहिले जोडतोडका साथ त्यसको विरोध गर्नमा केन्द्रित छ । सुरुदेखि सुशील कोइरालानिकट एक वैकल्पिक ऊर्जाविज्ञलाई प्राधिरकणको प्रमुख कार्यकारी अधिकृत (सीइओ) नबनाएसम्म विधेयक नै पारित हुन दिन्नौँ भनेर लामो सयम अवरोध गरियो ।
विष्णु रिजाल
लोकलाजले टाउको उठाउन नसक्ने भएपछि संसदको अवरोधका बीच विधेयक पारित भयो र कामले गति लिएको छ । यस्तो बेलामा भूकम्पबाट तहसनहस भएको राष्ट्रको पुनर्निर्माणको काममा अलिकति भए पनि सकारात्मक योगदान गर्नुपर्नेमा त्यस कामको नेतृत्व गरिरहेको प्राधिकरणलाई जनस्तरबाट गिराउने, मनोबल खस्काउने, दाताहरुलाई सशंकित बनाउने र जनतामा भ्रम सिर्जना गरेर पुनर्निर्माणको काम अघि बढ्न नदिने कोसिस भइरहेको छ ।
वरिष्ठताको मापदण्ड के ?
प्राधिकरणमा युवा इन्जिनियर सुशील ज्ञवालीले प्रमुखको जिम्मा पाएदेखि नै उनको नुर गिराउन अनेक प्रचारवाजी भइरहेको छ । यसका पछाडिको एउटा कारण होः उक्त पदका लागि धेरै वरिष्ठ भनिनेहरु दौडिरहेका थिए । बाहिर आफूलाई योग्य र विद्वान देखाउने तिनीहरुमध्ये धेरैले बेस्सरी नेताको चाकडी गरेका थिए ।
तर, मौका पाए, केही गर्छु भन्ने महत्वाकांक्षा र आत्मविश्वास बोकेका इन्जिनियर सुशील ज्ञवालीले । त्यसपछि उनको मनोबल खस्काउनका लागि कथित कनिष्टताको प्रचारबाजी भइरहेको छ । व्यक्तिको क्षमता र योग्यतालाई छोडेर उमेरमाथि प्रश्न उठाउने पत्रकारमाथि नै प्रश्न उठाउनुपर्ने बेला भएको छ ।
नामको अगाडि प्रा.डा. झुन्ड्याएका धेरै वरिष्ठहरुलाई यस मुलुकले देखीभोगी सकेको छ । राष्ट्रिय योजना आयोगदेखि नीतिनिर्माणका अरु कैयन् क्षेत्रमा उनीहरुले गरेको नेतृत्व देख्न बाँकी केही छैन । आजभन्दा दुई दशकअघिदेखि यो वा त्यो रुपमा नेतृत्वमा आएकाहरुलाई नै बरिष्ठ ठानेर उनीहरुलाई नै सधैंभरि नेतृत्व दिइरहने हो भने सबै ठाउँमा युवराज खतिवडा वा उहाँजस्तै देखिने व्यक्ति पुग्नुपर्ने हुन्छ ।
सुशील ज्ञवाली
पृथ्वीराज लिगल, शंकर शर्मा, रामशरण महत, जगदीशचन्द्र पोखरेल, गोविन्द पोखरेल जस्ता योजनाविद्को क्षमता उपयोग गर्न के नै बाँकी छ र ? अनि एकजना काममा समर्पित र पाएको जिम्मा उदाहरणीय रुपमा निर्वाह गरेको युवाले जिम्मा पाउँदा आकाशै खसेको रुपमा प्रस्तुत गर्नुको के अर्थ रहन्छ ? ४५ वर्षीय सुशील ज्ञवालीलाई तिनले कनिष्ट भनिरहेका छन्, जसको पार्टीका संस्थापक वीपी कोइराला ३८ वर्षमा देशको प्रधानमन्त्री बनेका थिए ।
केही सरकारी कर्मचारी पनि प्राधिकरणका विरुद्धमा सक्रिय देखिएका छन् । १०-५ को जागिर खाएर फाइल बढुवा हुँदै सहसचिव, सचिव भएका कर्मचारीका लागि बाहिरीया कार्यकारी प्रमुखको मातहतमा बस्नु मरेतुल्य भएको छ । फाइल कसरी अड्काउने र निर्णय कसरी रोक्ने भन्नेमा विषारद् हासिल गरेका त्यस्ता कर्मचारीहरु खुलेर प्राधिकरणका विरुद्धमा लाग्दा पनि सरकार निरीह देखिनु अर्को विडम्बनाको कुरा हो ।
तलव-भत्ताको प्रसंग
प्राधिकरणका प्रमुख कार्यकारी अधिकृत र सदस्यहरुका लागि प्रस्तावित तलबभत्तालाई लिएर पनि सामाजिक सञ्जालमा नकारात्मक रुपमा चर्चा गरिएको छ । यति ठूलो कामको जिम्मेवारी पाएका अधिकारीहरुले लिने तलवलाई राष्ट्र लुटेका रुपमा प्रस्तुत गर्ने कोसिस भइरहेको छ ।
पत्रकारले समाचार लेख्दा आफ्नो सम्पादकले कति तलब खान्छ भन्नेसम्म भेउ नपाई सरकारी तलबमानसँग तुलना गरेको देख्दा उदेक लाग्छ । यसअघि नै लगानी प्रबर्द्धन बोर्डमा सिइओ नियुक्त गर्दा उनको तलब कति तोकिएको छ ? त्यो हेर्दा पनि हुन्छ ।
जरामा जाने कि पात समाउने ?
मुख्य कुरा पुनर्निर्माणको कामले गति लिन सकेको छैन । दाताहरुले कबोल गरेको रकम पनि बाटैमा अड्किएको छ । बल्लतल्ल प्राधिकरण बन्नु नै हाम्रा लागि उपलब्धि जस्तो देखिएको छ । यस्तो बेलामा प्राधिकरणलाई सघाउनुपर्नेमा नकारात्मक छवि बनाउने गरी चित्रित गर्दा पुनर्निर्माणमा कसरी सहयोग पुग्ला ?

यस्तो बेलामा पुनर्निर्माणमा कसरी सघाउने र कसरी यो कामले गति लिन्छ भनेर चिन्ता हुनुपर्नेमा सिइओको उचाइ, मोटाइ कति छ ? कार्यालय कस्तो छ ? के खान्छ ? जस्ता विषयमा ध्यान विकेन्द्रित गर्दा राष्ट्रप्रतिको जिम्मेवारी पूरा होला र ?

गोविन्द पोखरेलकै पालामा के-कति काम निजी क्षेत्रलाई दिने भन्ने नीति तय भइसकेको छ । पीडीएनए प्रतिवेदनमा पनि त्यसको प्रष्ट ब्याख्या छ । तर, अहिले प्राधिकरणलाई विवादित बनाउनकै लागि सरकारी निकायलाई उपेक्षा गरेर निजी एनजिओलाई काम जिम्मा दिएको प्रचार भइरहेको छ । यी सबै घटनाक्रमले प्राधिकरणप्रतिको राजनीतिक पूर्वाग्रह मात्र झल्किन्छ ।
भूकम्पपछि जसरी पुनर्निर्माणको कामले गति लिनुपर्ने हो, त्यो पटक्कै हुन सकेको छैन । पहिला सरकारमा सहभागी दलहरुबीचको बेमेल, पछि सरकार परिवर्तन, संसद्को अवरोध, विपक्षी दलको चरम असहयोग र सत्तारुढ दलको उदासीनताका कारण पुननिर्माणको काम भाषणमा सीमित छ । यस्तो बेलामा विदेशी दाताहरुले हामीलाई गिज्याइरहेका छन् । हिउँदमा चिसो हुन्छ, हिउँ पर्छ, घरबारविहीनहरुलाई त्यसभन्दा पहिला नै राहत दिनुपर्छ भन्ने चेतना पनि हामीमा आएन ।
भूकम्पपीडितका नाममा कम्बल र त्रिपाल बाँड्दा पनि र्‍याल चुहाउने र अख्तियारले कारवाही गर्नुपर्ने मुलुकका रुपमा दुनियाँका सामु नेपालको छवि धूमिल भइरहेको छ । यस्तो बेलामा पुनर्निर्माणमा कसरी सघाउने र कसरी यो कामले गति लिन्छ भनेर चिन्ता हुनुपर्नेमा सिइओको उचाइ, मोटाइ कति छ ? कार्यालय कस्तो छ ? के खान्छ ? जस्ता विषयमा ध्यान विकेन्द्रित गर्दा राष्ट्रप्रतिको जिम्मेवारी पूरा होला र ?
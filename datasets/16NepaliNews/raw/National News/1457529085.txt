
﻿वीरगञ्ज, २६ फागुन । पर्सा क्षेत्र नम्वर २ का सांसद बिचारी प्रसाद यादवले आज एक कार्यक्रमका बिच स्नानगृहको शिलान्यास गरेका छन् ।
वीरगञ्ज उपमहानगरपालिका वडा नम्वर– १७ सानो पिपरा स्थित बौधीमाई मन्दिर प्राङ्गणमा स्नानगृहको शिलान्यास गरेका हुन । शक्तिपिठ श्री बौधीमाई मन्दिर तथा हनुमान संरक्षण संस्था एवं सानो पिपरावासीको आर्थिक सहयोगमा निर्माण हुन लागेको स्नानगृहको लागि सांसद यादवले आर्थिक सहयोग गर्ने प्रतिवद्धता व्यक्त गरेका छन् ।
संस्थाका बरिष्ठ सल्लाहकार जगरनाथ राउत कुर्मीको सभापतित्वमा सम्पन्न कार्यक्रममा निर्वतमान वडा अध्यक्ष भरत कुर्मी, स्थानिय अगुवाहरु मुक्ती राउत कुर्मी, सुनिल पटेल, नेकपा एमालेका युवा नेताहरु लालबाबु यादव , रामकिशोर सिंह पराग, जगमोहन पटेल मन्दिरका पुजारी लगायत स्थानिय बासिन्दाहरुको सहभागिता रहेको थियो । शिलान्यास कार्यक्रम पश्चात आयोजित सभालाई सम्बोधन गर्दै सांसद यादवले धार्मिक महत्व बोकेका धरोहरहरु राष्ट्रको सम्पति भएको हुनाले यसको संरक्षण र सम्बद्र्धन गर्नु हाम्रो कर्तव्य भएको बताए । 
मन्दिर विकासको लागि स्थानियबासिन्दाहरुले गरेको प्रयासलाई सराहना गर्दै यादवले आगामी बजेटमा यस मन्दिर बिकासको लागि रकम छुट्याउने घोषणा समेत गरे । यादवले उक्त क्षेत्रको बिकासको लागि पर्यटन बोर्ड काठमाडौंमा समेत पहल गर्ने बताए । श्रीसिया नदी फोहर र दुर्घन्दित भएको कारण मरण हरन तथा पुजापाठको बेला नुहाउन निकै गाह्रो भएको हुनाले सो स्नानगृह निर्माण गर्न लागिएको संस्थाका सचिव अनिल पटेलले बताए । कार्यक्रमको सहजीकरण युवा नेता अनिल पटेलले गरे ।
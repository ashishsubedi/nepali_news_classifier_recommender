
﻿
वसन्त रानाभाटबार्सिलोना । गत नोभेम्बरमा फ्रान्सको राजधानी पेरिसमा भएको हमला पछि युरोपमा अझै पनि आतङ्ककारी त्रासको मनस्थिति हट्न सकेको छैन । नयाँ बर्षमा युरोपमा गरिदै आएका बिभिन्न कार्यक्रमहरु, सुरक्षाको दृष्टिकोणले रद्द गरिए पछि आतङ्ककारी हमलाको त्रास अझै नघटेको पुष्टी भएको हो ।
नयाँ बर्षलाई नै लक्षित गर्दै बेल्जियमको राजधानी ब्रसल्समा आक्रमणको षडयन्त्र भएको भन्दै, हरेक बर्ष त्यहाँ गरिदै आएको आतिशबाजी कार्यक्रम समेत रद्द गरियो । आक्रमण गर्ने षडयन्त्र बारे छानबिन तथा खोजतलासीको क्रममा बिहिबार प्रहरीले ६ जनालाई प्रकाउ गरेको छ। भने यसअघि मंगलबार प्रकाउ परेका २ जनालाई थुनाको अबधि समेत बढाईएको छ।
बेल्जियम
 नेपाल पत्रकार महासंघ युरोप शाखाका निर्बतमान अध्यक्ष महेश थापाले पेरिस आक्रमणको योजना नै ब्रसेल्समा बनेका कारण केहिँ असुरक्षित ठानिएको बताउँछन् । बेल्जियममा १३ बर्ष देखि बस्दै आएका पत्रकार थापाले अनलाईनखबरसँग कुराकानी गर्दै भने, -‘ब्रसेल्स स्थित ‘मेलान्बिक’ क्षेत्र आतङ्ककारीको निशाना जस्तो ठानिएको छ, तर अन्य ठाँउहरु भने सामान्यता सुरक्षित मानिएका छन् ।  सोहि जिल्लाबाट पेरिस हमलाको योजना बनेको हुनाले पनि सुरक्षाको हिसाबले संबेदनशील ठानिएको हो।’ आतङ्ककारी गतिबिधिहरुका योजनाहरु बन्ने ठानिएको मेलान्बिक क्षेत्रमा, केहि नेपालीहरु पनि बसोबास गर्दै आएको थापा बताउँछन्।
ब्रसेल्समा हुने भनिएको आतिशबाजी रद्द गरिएको भए पनि बेल्जियमका रहेका नेपालीहरुले हर्ष उल्लासका साथ नयाँ बर्ष मनाएको थापा बताउँछन्। ‘आतिशबाजी ब्रसेल्समा मात्र रद्द भएको हो तर नेपालीहरुको बाक्लो बसाई रहेका ठाउँहरु आत्रोपन, लुभेन, ब्रुजमा लगायतका शहरहरुमा भने उल्लासका साथ नयाँ बर्षका कार्यक्रमहरु सम्पन्न भएका छन्। बेल्जियममा नयाँ बर्ष खल्लो भन्ने होईन यहाँको सरकार राष्ट्रिय सुरक्षा मजबुत होस् भन्ने चाहन्छ,त्यसैले आतङ्ककारी गतिबिधि निर्मुल पार्न पूर्ण सचेत जस्तो देखिन्छ,’ थापाले भने।
बेल्जियम सरकारले सुरक्षा ब्यबस्था कडा पार्दै जाँदा अबैधानिक रुपमा रहेका आप्रबासीहरुलाई पनि प्रकाउ गर्दै घर पठाउँन सुरु गरेको छ। लुकिछिपी बिना कागजमा (अबैधानिक) काम गर्दै आएका नेपालीहरुलाई बेल्जियमको पछिल्लो सुरक्षा ब्यबस्थाले भने अप्ठारोमा पारेको छ।
फ्रान्स
बिगत २५ बर्ष देखि पेरिसमा बस्दै आएका गैर आबासीय नेपाली संघ राष्ट्रीय समन्वय परिषद फ्रान्सका पुर्ब अध्यक्ष निर्मल अर्यालले अहिलेको परिस्थितिलाई सहज र असहजको रुपमा ब्याख्या गर्छन्। उनले भने,”सुरक्षित र असुरक्षित भन्नु भन्दा पनि बाताबरण सहज कि असहज हो भन्ने लाग्दछ। त्यसैले अहिले पेरिसको बाताबरण असहज हो भन्ने ठान्दछु।”

गत नोभेम्बरको पेरिस आक्रमणलाई सम्झदै उनले भने,”आक्रमणको निशानी रहेको कन्सर्ट हल नजिकिदै मेरो घर छ,अर्को तर्फ आक्रमण भएको ठाउँ फुटबल स्टेडियम नजिकै काम गर्छु। कि त म घरमा वा काम तिर ब्यस्त हुनुपर्छ। आँफू बस्ने र काम गर्ने नजिकै – नजिकै ठुला ठुला घटनाहरु भएका कारणले पनि मनमा कता – कता डर भने हुने नै रहेछ।”
फ्रान्समा अझै पनि संकटकालको अबस्था रहेको बताउँदै, जता हिडे पनि सुरक्षाकर्मी नै देख्दा झन् घटनालाई सम्झेर सहज महशुस नहुने अर्याल बताउँछन्। “जब सम्म पहिले जस्तै निर्धक्क हिड्न सक्ने बाताबरण बन्दैन, तब सम्म यो अबस्था त आई नै रहन्छ। यो अहिले पेरिसले मात्र भोगेको छैन,ब्रसेल्स,बर्लिन होस् वा संसारभर नै अहिले आतङ्ककारी त्रास बढेको छ।”
सुरक्षाकर्मीलाई शंका लागि सोधपुछ गर्ने बित्तिकै सुरुमा नै परिचयपत्र देखाउनु पर्ने हुँदा,अबैधानिक रुपमा बस्दै आएकाहरुलाई समस्या पर्न थालेको छ अर्यालले भने। ठुलो सुरक्षा अभियान चलाई रहेको फ्रान्सले, नयाँ बर्षमा पेरिसमा गर्दै आएको आतिशबाजी यस पटक भने रद्द गरेको छ।
जर्मनी
नयाँ बर्षको स्वागत गरिदै गर्दा, जर्मनीमा आतङ्ककारी हमालको खतरा भनिए पछि सर्बसाधारण माँझ त्रासको बाताबरण बढ्यो। केहि रेल स्टेशनहरु खाली गर्दै म्युनिख प्रहरीले नै हमला हुन सक्ने सुचना पाएको बताए पछि त्रास बढेको थियो। ३ बर्ष देखि अध्ययनको सिलसिलामा जर्मनी बस्दै आएका राजु गौतमले नयाँ बर्षको पुर्ब सन्ध्यामा आतङ्ककारी हमालको खतरा भनिए पछि स्वभाबिक रुपमा डर लागेको बताउँछन्।

गौतमले भने,”नयाँ बर्षमा बाहिर निस्कने योजना हुन्छ, चाडबाडमा भिडभाड त अबश्य नै हुन्छ,यस्ता सुचनाले मनमा त्रास त आउँछ नै।” युरोपमा असुक्षित छौ त भन्न त सायद मिल्दैन तर आप्रबासीहरु संख्या दिनानु दिन जर्मनमा बढि रहेका बेला, आताङ्ककारीहरुले यसैको फाईदा लिन सक्नेमा भने हामी सधैँ सचेत हुन जरुरी छ गौतमले थपे।
स्बिजरल्याण्ड
बिगत ९ बर्ष देखि स्विजरल्याण्डमा बस्दै आएका गुणराज शर्माले आतङ्ककारी हमलाको खासै त्रास नभएको बताउँछन्। नयाँ बर्षलाई स्विसबासी नेपालीहरुले हर्ष उल्लासका स्वागत गरेको बताउँदै शर्माले भने,”युरोपमा नै आतङ्ककारी त्रास बढीरहेका बेला हामी पूर्ण सुरक्षित छौ त भन्न त मिल्दैन,तर मनमा कुनै डर वा त्रास भने छैन। पेरिस,ब्रसेल्स,बर्लिनमा भन्दा स्विजरल्याण्डमा बढी सुरक्षित देखिन्छ।”
शर्माले नयाँ बर्षलाई जेनेभा, जुरिच,बासेल लगायतका ठाउँहरुमा आतिशबाजी गर्दै स्वागत गरिएको बताए। बिशेष गरी नेपालीहरु आँफन्त साथीभाईहरु बीच घरमा जमघट गर्दै नयाँ बर्ष मनाउँने गरेको पनि उनि बताउँछन्।
नेदरल्याण्ड
युरोपका केहि मुलुकहरुमा आतङ्ककारी त्रास बढीरहेको बेला नेदरल्याण्डमा भने खासै प्रभाव नपरेको अन्तराष्ट्रिय नेपाली कलाकार समाज (ईनास) ग्लोबल कमिटिका अध्यक्ष पुष्प बरुवाल बताउँछन्।उनले भने,” प्रभाब नपरे जस्तो देखिए पनि यो पटक आतिशबाजी हेर्न जानेहरुको संख्या भने केहिँ कम देखियो,कामको ब्यस्थता वा केहि त्रासको कारण पनि हुन सक्छ।”
गैर आबासीय नेपाली संघ राष्ट्रिय समन्वय परिषद नेदरल्याण्डका अध्यक्ष हिमाल गुरुङले हल्लै हल्लाले पनि बढि त्रास बढेको बताउँछन्। गुरुङले भने,” नयाँ बर्षको स्वागत गर्दै गर्दा,कसै कसैले साईकल बम राखेको छ भनेर हल्ला चलाए,आखिर त्यस्तो होईन रहेछ। मलाई लाग्छ सुरक्षाको दृष्टिकोणले अहिले सम्म नेदरल्याण्ड सुरक्षित देखिएको छ।” यकिन तथ्याङ्क नभए पनि नेदरयाण्डमा करिब ३ हजारको संख्यामा नेपालीहरु रहेको अनुमान गरिदै आएको छ।
यता स्पेन,डेनमार्क,पोर्चुगल लगायतका युरोपियन मुलूकमा रहेका नेपालीहरुको अनुसार पनि आँफुलाई असुरक्षित नै महशुस नगरे पनि भिडभाडमा जाँदा,मेट्रो चढ्दा,फुटबल खेल भएका दिनहरुमा बढी घुईचो हुँदा कतै कतै मनमा डर लाग्ने गरेको बताउँछन्। युरोपियन मुलुकहरुमा आतिशबाजी लगायतका अन्य कार्यक्रमहरु गर्दै नयाँ बर्षलाई स्वागत गरिने हुँदा यो पटक भने निकै ठुलो सुरक्षा साबधानी अपनाईएको थियो। पेरीसमा गत नोभेम्बरमा मुस्लिम अतिवादी समूह आइएसको सम्लग्नता, सयौको ज्यान जाने गरी आक्रमण भए पछि युरोपमा रहेका नेपालीहरुमा पनि कुनै कुनै रुपमा त्रास बढेको भने पाईन्छ।
अबैधानिक आप्रबासीहरुलाई डर

युरोपको पछिल्लो सुरक्षा ब्यबस्थाका कारण अबैधानिक रुपमा बस्दै आएका आप्रबासीहरुलाई चिन्तित तुल्याएको छ। लुकी छिपी काम गर्दै र कमाउँदै आएका आप्रबासीहरुलाई कडा सुरक्षा ब्यबस्था माँझ,चेक जाँच बढी हुनाले “कतै समातिने पो हो कि” भन्ने एक छुट्टै त्रास बढेको पाईन्छ।
कमाउँने सपना देखेर युरोप छिरेका तर बिभिन्न परिस्थितिका कारण अबैधानिक रुपमा रहँदै आएका नेपालीहरुलाई पनि युरोपको कडा सुरक्षा ब्यबस्थाले चिन्तित तुल्याएको छ। कतिपय युरोपियन मुलुकहरुमा बिना कागत( अनुमति बिना) बस्दै र काम गर्दै आएका आप्रबासीहरुलाई फेला पारेमा सिधै घर पठाईदिने हुँदा पनि चिन्ता बढेको हो ।

﻿काठमाडौं
प्रधानमन्त्री केपी शर्मा ओलीले संविधानमा देखिएका असहमतिले अर्को नाकाबन्दी गर्नुनपर्ने बताएका छन् ।
उनले संविधानले सबैलाई अधिकार दिएको बताउँदै खुला दिमागले छलफल गर्न तयार रहेको समेत धारणा राखे ।
भारत भ्रमणमा रहेका प्रधानमन्त्री ओलीले दिल्लीमा रहेको नेपाली राजदुतावासमा आयोजित पत्रकार सम्मेलनमा संविधानमा कुनै विभेद नभएको दावी गर्दै जनताले देखाएका विषयमा संशोधन गर्न सरकार लचिलो भएको पनि धारणा राखे ।
“संविधानमा कतै विभेद छ र पुनः नाकाबन्दी गर्छु भनेर कसैले भन्छ भने म स्वदेश फर्केर सोध्छु कि संविधानमा कहाँ छ विभेद ? किन असन्तुष्ट ? आउनुस्, खुला दिमागले छलफलमा बसौं ।”
उनले संविधान रातारात बनेको नभई प्रक्रिया र सामाग्री दुवै हिसावले संविधान लोकतान्त्रिक भएको दावी गरे ।
भारतको नाकाबन्दीपछि चीनतर्फ नाका खोल्नेबारे पत्रकारको प्रश्नमा उनले कुनैपनि मुलुकविरुद्ध कुनै मुलुकलाई प्रयोग नगरिने बताए ।
उनले आफ्नो भ्रमण पुर्ण सफल भएको पनि दावी गरे ।
“मेरो भ्रमणको उद्धेश्य पुरा भएको छ । म यहाँ कुनै सपिङ लिष्ट लिएर आएको थिईन । मित्रता व्यक्त गर्न र लिन आएको हुँ त्यो प्राप्त भयो ।”
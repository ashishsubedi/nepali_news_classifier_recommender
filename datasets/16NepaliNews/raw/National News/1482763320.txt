
﻿
११ पुस, चितवन । चितवनको सौराहामा ‘चितवन हात्ती महोत्सव’को १३ आैं संस्करण सुरु भएको छ । नेपालमा हात्तीका खेलहरु खेलाइने महोत्सव पहिलोपटक सौराहामा नै आयोजना हुँदै आएको छ ।
आजदेखि १५ गतेसम्म आयोजना हुने हात्ती महोत्सवले पर्यटन प्रवर्द्धनमा सहयोग पुग्ने क्षेत्रीय होटल संघका अधयक्ष एवम् महोत्सवका संयोजक दिपक भट्टराईले बताए ।
महोत्सव सुरु हुनुभन्दा अघि सांस्कृतिक झाँकी निकालिएको छ । थारु संस्कृति झल्किने झाँकी निकै आकर्षक देखियो ।

सौराहा र हात्ती एक अर्काका परिपूरक जस्तै भएको बताउँदै उनले अधिकांश पर्यटकले हात्ती चढेर निकुञ्ज सयर गर्ने बताए ।
सौराहाको मुख्य आकर्षण हात्ती सफारी पनि हो । १३ औं संस्करणलाई विशेष रुपमा प्रस्तुत गर्न लागिएको हो ।
अन्तराष्ट्रिय पर्यटन जगतमा समेत छुट्टै पहिचान बनाउन सफल महोत्सवले समग्र चितवनको समेत पहिचान बनाउन सफल भएको आयोजकले बताएको छ ।

यो चितवनको ब्राण्डको रुपमा विकास हुँदै गएको क्षेत्रिय होटल संघका अध्यक्ष सुमन घिमिरेले बताए ।
बिगतका वर्षहरुमा जस्तै यस बर्षपनि हात्तीका गतिविधि, तथा खेलहरुलाई थप परिमार्जित र रोचक बनाइएको उनले बताए । हात्ती महोत्सवका कारण चितवनको सौराहा दुलही झैं सिंगारिएको छ ।
महोत्सवले समग्र नेपालसगैँ चितवनको पर्यटनमा ठूलो भूमिका खेल्ने खेल्ने आर्थिक समितिका संयोजक शिरलाल परियारले बताए । हात्ती महोत्सव सम्पन्न गर्न ७७ लाख रुपैयाँभन्दा बढी खर्च लाग्ने अनुमान गरिएको छ ।

हात्तीहरुको संरक्षण र यसको महत्वको बारेमा जानकारी दिनु र यसको संरक्षणको लागि सबैलाई एकजुट गरी समाजमा चेतनाको विकास गराउनु महोत्सवको उद्देश्य रहेको उनले बताए ।
यसबर्ष सौराहामै पहिलो पटक अन्तराष्ट्रिय हात्तीपोलो प्रतियोगिता समेत आयोजना गरिएकाले रौनक बढेको पोलो प्रतियोगिताका संयोजक शंकर शैंजुले जानकारी दिए ।
महोत्सवमा हात्ती फाष्टवाक प्रतियोगिता, हात्तीपोलो प्रतियोगिता, हात्तीका छावाहरु वीच रोमाञ्चक फुटवल, हात्ती श्रृंगार प्रतियोगिता, गाडा टौड, हात्ती पेन्टिङ, हात्तीको वनभोज, साँस्कृतिक कार्यक्रम र डुंगा दौड प्रतियोगिता आयोजना गरिने क्षेत्रीय होटल संघका सचिव राममणि खनालले जानकारी दिए ।

महोत्सवले हात्ती र मानवबीचको सम्बन्ध प्रगाढ गराउन सहयोग गर्ने र यसबाट पर्यटन प्रवर्द्धन र संरक्षणमा टेवा पुग्ने आयोजकको विश्वास रहेको महोत्सव संयोजक दिपक भट्टराईले बताए ।
१२ बर्ष अघि सौराहामा हात्ती दौड प्रतियोगिताको रुपमा आयोजना भएको कार्यक्रम विगत केही बर्षदेखि हात्ती महोत्सवको रुपमा आयोजना हुँदै आएको छ ।
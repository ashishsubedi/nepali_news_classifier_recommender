
﻿काठमाडौं/ डिल्लीबजार कन्या बहुमुखी क्याम्पसको ३६औँ वार्षिकोत्सव सम्पन्न भएको छ । सभामुख ओनसरी घर्तीको प्रमुख आतिथ्यतामा वार्षिकोत्सव भएको हो ।
कन्या क्याम्पसमा स्नातक तहमा बिए, बिबिएस र बिएड तथा स्नातकोत्तर तहमा एमए अंग्रेजी, समाजशास्त्र, मानवशास्त्र र एमबिएसका कक्षा सञ्चालन भइरहेको छ । क्याम्पसमा हाल एक हजार ६ सय छात्रा अध्ययनरत छन् ।
कलेजले निकट भविष्यमा बिबिएम र बिएसडब्लुका कक्षा सञ्चालनमा ल्याउने सोच बनाएको छ । वार्षिक परीक्षाका विभिन्न विषयमा ६ पटकसम्म सर्वाेत्कृष्ट नतिजा हासिल गर्न सफल कलेजले सस्तो शुल्कमा गुणस्तरीय शिक्षा प्रदान गर्दै आएको छ ।
समारोहमा त्रिविका विभिन्न संकाय र तहका वार्षिक परीक्षामा उच्चतम अंक प्राप्त गर्ने छात्रालाई पदक र छात्रवृत्तिका साथै अतिरिक्त क्रियाकलापमा विजयी हुने व्यक्ति र टोलीलाई पुरस्कार र प्रमाणपत्र प्रदान गरिएको थियो ।
वर्षभरिमा कलेजमा राम्रो पढाउने पूर्वप्राचार्य भोलानाथ रेग्मी र कुशल व्यवस्थापन गरेबापत सुमन कार्कीलाई उत्कृष्ट पुरस्कार प्रदान गरिएको थियो ।

﻿
२ मंसिर, काठमाडौं । प्रधानमन्त्री तथा मन्त्रिपरिषदका कार्यालयले सबै मन्त्रालय अन्तरगत विगतदेखि अहिलेसम्म ५ करोडभन्दा बढी लागतका निर्माण आयोजना, खरिद र परामर्शदाताको खर्चसहितको विवरण उपलब्ध गराउन निर्देशन दिएको छ ।
उक्त कार्यालयको आर्थिक पूर्वाधार महाशाखाले विहीबार मन्त्रालयहरुलाई पत्र लेख्दै एक साताभित्र सबै विवरण उपलब्ध गराउन निर्देशन दिएको हो । निर्देशनमा आयोजनाको ठेक्का लागेको मिति, सम्पन्न हुनुपर्ने मिति, ठेकेदार कम्पनी, लागत मूल्य, आयोजनाको वर्तमान अवस्था र कुनै आयोजना सम्पन्न हुन नसकेको भए त्यसको कारण समेत खुलाएर पठाउन भनेको छ ।
प्रधानमन्त्री दाहालले विकास आयोजनाको काम तिव्र पार्न ताकेता गरेपछि प्रधानमन्त्रीको कार्यालयले यस्तो निर्देशन दिएको हो । एक साताभित्र ५ करोडभन्दा बढी लागतका आयोजना, खरिद र परामर्शको विवरण मागेका छौँ, प्रधानमन्त्री कार्यालयका सचिव टंकमणि शर्माले भने, उक्त विवरण आएपछि प्रधानमन्त्री कार्यालयले अब हरेक आयोजनाको रेकर्ड बनाएर अनुगमन थाल्छ ।’
यस्तै खरिद प्रक्रियामा हुन सक्ने अनियमितता रोक्न पनि यस्तो निर्देशन दिनुपरेको प्रधानमन्त्रीको कार्यालयले जनाएको छ । सचिव शर्माले भने, यसपछि कुन मन्त्रालयअन्र्तगत कतिवटा आयोजना छ भन्ने पनि जानकारी हुन्छ र अनुगमनका लागि पनि सहज हुन्छ ।
प्रधानमन्त्रीको कार्यालयले विवरण पाएसँगै काम नगर्ने आयोजना प्रमुख, ठेक्का सम्झौता अनुसार काम अघि नबढाउने ठेकेदार कम्पनीका विरुद्ध पनि कारबाही थाल्ने बताएको छ ।
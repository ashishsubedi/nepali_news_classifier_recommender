
﻿सागर पण्डित/नयाँ पत्रिकाकाठमाडौं, १६ पुस
निजामती कर्मचारीको आधिकारिक ट्रेड युनियनको निर्वाचन गराउने विषयलाई टुंगोमा पुर्‍याउन सामान्य प्रशासन मन्त्रालयले बोलाएको बैठकमा ट्रेड युनियन पदाधिकारीबीच हात हालाहालको स्थिति सिर्जना भएपछि निर्वाचन अनिश्चित
भएको छ ।
सिंहदरबारस्थित सामान्य प्रशासन मन्त्रालयमा मंगलबार साँझ भएको बैठकमा मुख्य तीन कर्मचारी संगठनका प्रतिनिधिबीच भनाभन र विवाद भएको हो । कांग्रेस, एमाले र एमाओवादीनिकट कर्मचारी संगठनका प्रतिनिधि नै एकआपसमा आरोप–प्रत्यारोपमा उत्रिएपछि बैठक भाँडिएको थियो । आधिकारिक ट्रेड युनियन निर्वाचनको मिति तोक्ने विषयमा सहमति खोज्न मन्त्रालयले सातवटै ट्रेड युनियनका प्रतिनिधिलाई छलफलका लागि बोलाएको थियो ।
झन्डै तीन घन्टा बसेको बैठकमा सहमति खोज्नुको साटो उल्टै होहल्ला र झगडा भएपछि बैठक बीचमा नै अवरुद्ध हुन पुगेको स्रोतले जनायो । निर्वाचन गराउने प्रक्रिया, कार्यविधि र नियमावलीमा भएको व्यवस्थाबारे ट्रेड युनियनबीच विवाद छ ।
बैठकमा एमाओवादीनिकट नेपाल राष्ट्रिय कर्मचारी संगठनले प्यानल नभई सहमतीय आधारमा निर्वाचन हुनुपर्ने बताएको थियो । तर, कांग्रेस र एमालेनिकट युनियनका पदाधिकारीले निर्वाचन टीका लगाएजस्तो हुन्न भन्दै प्रतिस्पर्धामा जान डराएको आरोप लगाएपछि विवाद सुरु भएको थियो । बैठकमा असहज स्थिति सिर्जना हुन थालेपछि अध्यक्षता गरेर बसेका कार्यदल संयोजक एवं सामान्य प्रशासन मन्त्रालयका सहसचिव रूपनारायण भट्टराईले गालीगलौज र प्रतिरोधमा नउत्रिन आग्रह गर्दै शान्त बनाउने प्रयास गरेका थिए । त्यसलगत्तै बैठक अनिश्चितकालका लागि स्थगित भएको घोषणा गरिएको थियो ।
विवाद र मिति तोक्ने कार्यमा भएको ढिलाइले तीन महिनाभित्र आधिकारिक ट्रेड युनियनको निर्वाचन गराउने प्रधानमन्त्रीको निर्देशन पालना नहुने देखिएको छ । प्रधानमन्त्री केपी शर्मा ओलीले झन्डै एक महिनाअघि मात्रै सामान्य प्रशासन मन्त्रालयमा भएको एक कार्यक्रममा तीन महिनाभित्र आधिकारिक ट्रेड युनियनको निर्वाचन गराउन सामान्य प्रशासनमन्त्री रेखा शर्मालगायतका मन्त्रालयका अधिकारीहरूलाई निर्देशन दिएका थिए । प्रधानमन्त्रीले निर्देशन दिएको एक महिना बित्नैलाग्दासमेत निर्वाचनको कुनै प्रक्रिया सुरु हुन सकेको छैन ।
प्रधानमन्त्रीको निर्देशनअनुसार नै सामान्य प्रशासनमन्त्री रेखा शर्माले निर्वाचनसम्बन्धमा आवश्यक छलफल गरी १० दिनभित्र सुझाब पेस गर्न मन्त्रालयका सहसचिव रूपनारायण भट्टराईको संयोजकत्वमा सबै ट्रेड युनियनका प्रतिनिधि सदस्य रहेको कार्यदल गठन गरेकी थिइन् । सोही कार्यदलको मंगलबार भएको बैठकमा नै विवाद र हात हालाहालको स्थिति आएको हो । विवादका कारण गठन भएको आधा महिना बितिसक्दासमेत सो कार्यदलले प्रतिवेदन बुझाउन सकेको छैन ।
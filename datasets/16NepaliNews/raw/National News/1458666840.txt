
﻿
९ चैत, अर्घाखाँची । अर्घाखाँची सिमेन्ट प्रालिले यसै सातादेखि चुनढुंगा उत्खनन सुरु गरेलगत्तै स्थानीय नरपानी पहाड आसपासका बासिन्दाले यसलाई रोक्न सरकारसँग माग गरेका छन् ।
स्थानीयवासीले नरपानीमा प्ले कार्डसहित जुलुस निकालेर पर्यावरण एवं्र खानेपानीको मुहान सुक्ने गरी चुनढंगा उत्खनन नगर्न सरकारसँग माग गरेका हुन् ।
अर्घाखाँचीको नरपानीमा चुनढुंगा उत्खननसम्बन्धी विवाद पाँचवर्ष पहिलेदेखि जारी छ । स्थानीयवासीले खानेपानीको मुहान सुकेको भन्दै यसअघि चुन ढंुगा उत्खनन रोकेकोमा फागुन २७ देखि पुन थालिएको थियो ।
भैरहवामा रहेको पशुपति मुरारका लागायतको स्वामित्वमा सञ्चालित अर्घाखाँची सिमेन्टले त्यहाँबाट कच्चा पदार्थ निकाल्दै आएको छ । हालै गृहमन्त्रालयले सुरक्षा दिने बताएपछि पुन उत्खनन थालिएको थियो ।
तर, सरकारले पर्यावरणविरोधी निर्णय गरेको भन्दै स्थानीयवासीले निर्णय फिर्ता लिन र चुनढुंगा उत्खननका लागि ०५५ मा अर्घाखाँची सिमेन्टलाई दिएको अनुमतिपत्र खारेज गर्न माग गरेका छन् ।  सिंगो अर्घाखाँची जिल्लाको वनजंगल र पर्यावरणलाई पूर्णतः संरक्षण गर्दै पर्यटकीय जिल्ला घोषणा गर्न स्थानीइले सरकारसँग माग गरेका छन् ।
सिमेन्ट उद्योगले भने करोडौंको लगानीमा खुलेको उद्योगलाई बन्द हुन नदिन र चुनढुंगा उत्खननमा सुरक्षा प्रदान गर्न सरकारसँग माग गर्दै आएको छ ।
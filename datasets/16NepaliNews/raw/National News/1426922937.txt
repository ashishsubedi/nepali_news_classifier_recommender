
﻿काठमाडौ, ७ चैत ।

एमाले निकटको युवासंघले समानान्तर भेला गर्ने भएको छ । पार्टीको निर्देशनविपरीत आज काठमाडौ र हेटौडामा भेला गर्न लागेको हो ।

एमाले युवा संघ नेपालमा अध्यक्ष केपी शर्मा ओली पक्षले हेटौडामा र नेता माधव कुमार नेपाल पक्षले काठमाडौंमा समानान्तर कार्यक्रम गर्ने भएका छन् ।

छुट्टा छुट्टै कार्यक्रममा दुवैपक्षका उच्च नेताहरुको सहभागिता रहनेछ । अध्यक्ष ओली निकट निरु पाल नेतृत्वको समूहले संघको प्रथम राष्ट्रिय परिषद बैठक र केन्द्रीय समितिको बैठकलाई परिवर्तन गर्दै हेटौंडामा भेला बोलाएको छ ।

नेपाल निकट मानिने उपाध्यक्ष दिलु पन्त समूहले प्रज्ञा भवनमा कार्यक्रम गर्ने भएको छ । दुबै पक्षका आयोजकहरुले कार्यक्रममा सहभागी हुन देशभरिबाट प्रतिनिधिहरु उपस्थित हुने बताएका छन् ।

युवा संघ नेपालका अध्यक्ष महेश बस्नेत मन्त्री बनेका कारण अध्यक्ष पदबाट राजीनामा दिएपछि संघको अध्यक्षमा निरु पाललाई स्थायी समिति बैठकले चयन गरेको थियो ।  अध्यक्षको आकांक्षी दिलु पन्तले त्यसको विरोध गर्दै आएकी थिइन।

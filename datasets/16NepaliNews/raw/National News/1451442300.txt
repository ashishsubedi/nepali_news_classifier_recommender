
﻿
नयाँ पत्रिका काठमाडौं, १५ पुस
उपप्रधानमन्त्री तथा परराष्ट्रमन्त्री कमल थापा चीन भ्रमणबाट फर्किएका छन् । उनको भ्रमणका क्रममा इन्धन खरिदलगायत कुनै पनि विषयमा सम्झौता हुन सकेन ।
इन्धन खरिदसम्बन्धी सम्झौता नभए पनि चीनले १० मिलियन चिनियाँ मुद्रा (१६ करोड ६० लाख रुपैयाँ)बराबरको युरो–४ मापदण्डको पेट्रोल अनुदानमा दिने निर्णय गरेको छ । इन्धन केरुङ हुँदै आउनेछ । यसअघि धनेपाललाई दिने वार्षिक अनुदानमा कट्टा हुने गरी चीनले १३ लाख लिटर पेट्रोल पठाएको थियो ।प्रधानमन्त्रीको चीन भ्रमण चाँडै 
प्रधानमन्त्री केपी शर्मा ओलीलाई भ्रमणका लागि चीनले निम्ता दिएको छ । हामीले व्यापार तथा लगानीका विषयमा समझदारी बढाउने काम गरेका छौँ । प्रधानमन्त्रीको भ्रमणमा समझदारी कार्यान्वयन हुने अपेक्षा गर्न सकिन्छ । उहाँको चीन भ्रमण चाँडै नै हुन्छ । आगामी वर्ष (२०१६)मा चीनबाट पनि उच्चस्तरका नेताको नेपाल भ्रमण हुन्छ ।इन्धन ल्याउन नगएको दाबी
हामी इन्धन सम्झौता गर्न गएका थिएनौँ । तर, त्यसबारे छलफल भयो । कर छुट, मूल्य, यातायातमा अप्ठ्यारोलगायतका विषयमा चर्चा भयो । प्राविधिक रूपमा वार्ताका लागि गएको नेपाल आयल निगम र वाणिज्य मन्त्रालयको टोली चीनमै छ । छलफल जारी छ । इन्धनको व्यापार विविधीकरण गर्ने नीति अनुरूप छलफल भयो । दीर्घकालीन रूपमा कर, यातायात, मूल्यका विषयमा सम्बन्धित निकाय बसेर एउटा सहमति निर्माण गर्ने विषयमा छलफल भयो ।नाका खोल्दै जाने समझदारी
नेपाल र चीनका कुल नौवटा नाकामध्ये प्राथमिकताका आधारमा खोल्ने समझदारी कायम भएको छ । किमाथांका राजमार्गको सम्भाव्यताबारे छलफल भयो । रसुवागढी–स्याफ्रुबेसी सडक १२ महिना नै चालू राख्ने गरी कार्य गर्ने सहमति भएको छ । अरनिको राजमार्ग चाँडो पुनर्सञ्चालन गर्ने कुरामा चीनले सहयोग गर्ने वचन दिएको छ । नेपालको सिमानासम्म चीनले रेल ल्याउने निश्चित भइसकेको सन्दर्भमा नेपालमा पनि रेलमार्ग ल्याउने विषयमा प्रारम्भिक चरणको कार्य अब अघि बढ्नेछ ।ऊर्जा विकासमा काम गर्ने इच्छा 
सिचुआन प्रान्तका अधिकारीले नेपालमा ऊर्जा विकासमा काम गर्ने इच्छा देखाएका छन् । चिनियाँलाई २०१६ मा भिसाशुल्क नलगाउने सरकारको निर्णय सुनायौँ । चीनले भूकम्पपछि नेपाल भ्रमणमा लगाएको रोक हटाएपछि पर्यटक उल्लेख्य रूपमा बढ्ने विश्वास छ ।

﻿काठमाडौँ महानगरपालिकामा रहेका २१ हजार ८५६ वटा सामुदायिक कुकुर व्यवस्थापन गरिने बताइएको छ ।
सामुदायिक कुकुर व्यवस्थापनका लागि कामपा, ह्युमन सोसाइटी इन्टरनेसनल र द जेन गुडल इन्स्टिच्युटको सहकार्यमा सो यकिन तथ्याङ्क पत्ता लगाइएको हो । अहिले महानगरमा देखिएका कुकुरमध्ये १०१ कुकुर कुपोषणबाट र एक हजार १५९ कुकुर छालाजन्य रोगबाट ग्रसित भएको कामपाका जनस्वाथ्य महाशाखा प्रमुख हरिकुमार श्रेष्ठले जानकारी दिए ।
उनका अनुसार मानिस र कुकुर बीचको सम्बन्धका कारण रोगी कुकुरमा रहेको रोग सर्न सक्ने भएको हुँदा महानगरले सहरी सामुदायिक कुकुरको व्यवस्थापनको कार्यलाई अघि बढाएको हो । तथ्याङ्कमा रोगी देखिएका कुकुरलाई उपचार गर्ने पनि कामपाको योजना रहेको छ ।
यसैबीच, केही समयअघि सिंहदरबारको कुकुर व्यवस्थापनको काम भने कामपाले सम्पन्न गरिसकेको जनाएको छ । कुकुर व्यवस्थापन गर्नका लागि कामपाका ३५ वडालाई आठवटा क्षेत्रमा विभाजन गरी काम गरेको कामपाले जानकारी गराएको छ । रासस
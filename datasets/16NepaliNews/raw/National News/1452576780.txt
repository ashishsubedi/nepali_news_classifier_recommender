
﻿२८ पुस, चितवन । उद्योग वाणिज्य संघ चितवनको ४९ औं साधारणसभा तथा अधिवेशनले नयाँ नेतृत्व चयन गर्दैछ । नयाँ नेतृत्व चयनका लागि मतदान जारी छ । गएराति अबेरसम्म चलेको बन्दसत्रबाट आर्थिक र सांगठनिक तथा प्रगति प्रतिवेदन बहुमतले पारित भएको थियो ।
सहनलाल प्रधान र राजन गौतम (बायाँबाट क्रमशः)
नयाँ नेतृत्वका लागि युवा व्यवसायी राजन गौतम र सहनलाल प्रधान पक्षबीच प्रतिस्पर्धा हुँदैछ । प्रधान वरिष्ठ उपाध्यक्ष हुँदै अध्यक्ष पदमा प्रतिस्पर्धा गर्न लागेका हुन् ।
वर्तमान पदाधिकारीको कार्यशैली र पारदर्शीता नभएको भनि अध्यक्षका उम्मेदवार राजन गौतम समूहले संस्थापन पक्ष माथि आरोप लगाइरहँदा बन्दसत्रमा बोल्ने अधिकांश प्रतिनिधीहरुले आर्थिक तथा सांगठनिक प्रतिवेदन अत्यधिक मतका साथ पारित गरेका हुन् ।
उवासंघ चिवतनका प्रथम उपाध्यक्ष राजु श्रेष्ठले आर्थिक प्रतिवेदन र संघका कार्यकारी निर्देशक रसिक प्रधानले संस्थाको प्रगति तथा सांगठनिक प्रतिवेदन प्रस्तुत गरेका थिए ।
बन्द सत्रमा बोल्ने अधिकांश प्रतिनिधिहरुले वर्तमान कार्य समितिले आफ्नो कार्यकालमा उत्साहजनक कार्य सम्पादन गरेको भन्दै खुलेर प्रशंसा गरेका थिए ।
बन्द सत्रमा कपडा ब्यवसायी संघका पूर्व अध्यक्ष नारायण शर्मा, पुस्तक ब्यवसायी रोशन मास्के, अनुकुल श्रेष्ठलगायत सदस्यहरुले संस्था माथि निर्वाचन केन्दि्रत गरेर लगाइएका लान्छनाहरुको प्रतिवाद गरेका थिए ।
प्रतिवदेन बहुमतले पारित भएपछि एक प्रतिनिधीले भने, ‘अब संस्थापन पक्ष माथि मुख्य चुनावी एजेण्डा बनाइएको आर्थिक पारदर्शीताको मुद्दा पानीको फोका जस्तै भएको छ । २ दिन पनि नटिक्ने एजेण्डाले चुनाव जित्न सकिँदैन ।’
चुनावी एजेण्डाका लागि मात्र गरिने यस्ता गलत प्रचारले संस्थाको गरिमा माथि आँच आउने भन्दै, संस्थाको विधी विधान र मर्यादा नभुल्न प्रतिनिधीहरुले ध्यानाकर्षण गराएका थिए । ‘हामी कति मर्यादित छौं भन्ने कुरा हाम्रा क्रियाकलापलाई नियालौं, गलत प्रचारबाजी निर्वाचन जित्ने सपना नदेखौं,’ एक प्रतिनिधीले भने । उनले अघि थपे, ‘संस्था गतल ड्राइभरले हाँक्दा दुर्घटना हुन सक्छ, हरेक कामका लागि अनुभव चाहिन्छ ।’
प्रधान र गौतमको जोडघटाउ
एमाले, एमाओवादीलगायत अन्य सबैजसो साना दलको समर्थन प्रधान समूहलाई देखिएको छ भने कांग्रेसको मत भने बिभाजित बनेको छ । कांग्रेसका चुननारायण श्रेष्ठ र सुमन श्रेष्ठसहितलाई साथमा लिएर प्रधान समूहले उम्मेदवारी दिएको छ ।
यसअघि बिभिन्न पत्रपत्रिका तथा अनलाइनहरुले गरेको मत सर्वेक्षणमा प्रधान समूह अगाडि देखिएको छ । उवासंघका पूर्व अध्यक्षहरुको समर्थन प्रधानलाई छ । यसअघि भएको अधिवेशनमा पनि गौतमलाई पराजित गर्दै प्रधान उद्योग वाणिज्य संघ चितवनको उपाध्यक्षमा बिजयी भएका थिए ।
गौतम युवा व्यवसायी भएकाले युवाहरुको मत पाउनेमा विश्वस्त छन् । एमालेका केही असन्तुष्ट पक्षको मत पाउने गौतम पक्षको विश्वास छ । यद्यपी एमाले समर्थक मानिएका चिरन्जीवी सुवेदी र खोमकान्त रेग्मीलाई गौतम प्यानलले उपाध्यक्षका लागि पालैपालो टिकट दिएपनि उनीहरुलाई एमालेको निर्देशनमा फिर्ता गराएर प्रधानलाई समर्थन गर्न भनिएको छ ।
महिला तर्फ सदस्यमा रजनी मास्के निर्विरोध निर्वाचित भएकी छन् ।  यस्तै कर्पोरेट तर्फको सदस्यमा ऋषिप्रसाद पौडेल, पुष्पराज धिताल र क्षेत्रिय सदस्य तर्फ कल्याण गुभाजु निर्विरोध निर्वाचित भएका छन् । पौडेल एमाओवादीका अध्यक्ष प्रचण्डका बहिनी ज्वाईं हुन् ।
सातौं पटक चुनावी प्रतिस्पर्धा
१ हजार ८३७ जना प्रतिनिधिहरुले नयाँ कार्यसमिति चयनका लागि निर्वाचनमा भाग लिनेछन् । २९ जनाको कार्यसमितिका लागि चुनाव हुनेछ ।
निवर्तमान अध्यक्षसहित पदाधिकारी ६ जना, उद्योगतर्फ ६ जना, वाणिज्यतर्फ ६ जना, बस्तुगत तर्फ ४ जना, कर्पोरेट २ जना, महिला सदस्य १ जना, क्षेत्रीय संगठित १ जना र मनोनित ३ गरी कुल २९ जनाको कार्यसमिति रहनेछ ।
उद्योग वाणिज्य संघमा चुनावी प्रतिस्पर्धा हुन लागेको यो सातौं पटक हो । अधिवेशनमा निर्वाचन नै भएपनि संस्थापन पक्षका उम्मेदवारहरुले जित्दै आएका छन् ।
यसअघि २०४४ र ४९ सालमा महेन्द्रलाल प्रधानको २ कार्यकाल, २०५४ मा रामप्रसाद श्रेष्ठ र २०६० मा मदनलाल जोशी निर्वाचनबाट अध्यक्ष भएका थिए ।
यस्तै २०६८ सालमा डा. तिलचन्द्र भटटराई र २०७० सालमा कल्याण जोशी निर्वाचनबाट बिजयी भएका अध्यक्ष हुन् । संघको इतिहासमा संस्थापन अध्यक्ष सुर्यनारायण पियादेखि वर्तमान अध्यक्ष कल्याण जोशीसम्मका १७ अध्यक्षले आफ्नो कार्यकाल पूरा गरिसकेका छन् । वरिष्ठताका आधारमा पदाधिकारीबाटै नयाँ नेतृत्वका लागि अध्यक्षको उम्मेदवार हुने परम्परा रहँदै आएको छ ।
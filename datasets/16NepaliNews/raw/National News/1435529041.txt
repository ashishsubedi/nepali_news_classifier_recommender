
﻿मस्यौदा समितिले संविधानको प्रारम्भिक खाकालाई सर्वसहमतिले पारित गरेको छ । सिंहदरबारमा बसेको मस्यौदा समितिको बैठकले भावी संविधानको सात अनुुसूची, ३७ भाग र २ सय ९६ धारासहितको संविधानको पूर्ण खाका पारित गरेको हो ।

चार दलबीच गएको जेठ २५ गते भएको १६ बुँदे सहमतिका आधारमा संविधानको खाका तयार पारिएको हो । पारित मस्यौदालाई सोमबार बिहान समितिले संविधानसभाका अध्यक्ष समक्ष पेश गर्नेछ । सोमबार दिउँसो बस्ने संविधानसभाको पूर्ण बैठकमा मस्यौदा छलफलका लागि पेश हुनेछ ।  संविधानसभाले दिएको १५ दिने अवधिमा समितिले भावी संविधानको पूर्ण खाका तयार पारेको हो ।

तर, चार दलबीच सहमति नभएका केही विषयलाई भने थपछलफपछि टुंग्यो लगाइने भएको छ । न्यायाधीशको पुनर्नियुक्ति, सविधान संशोधन, बहुलवाद, जिल्लाको संरचना, नागरिकतालगायत विषयमा दलहरुबीच अझै कुरा मिल्न सकेको छैन ।

यसैबीच चार दलबीच आइतबार नै सहमति भइसकेका विषयलाई समेटेर संविधानको खाका पेश गर्ने समझदारी भएको थियो । संविधानका केही विषयमा अझै विवाद कायमै रहेको अवस्थामा चार दलले मध्यमार्गी बाटो अपनाउँदै सहमति भएका विषयलाई मस्यौदातका रुपमा बुझाउने र बाँकी विषयलाई छलफल गर्दै जाने समझदारी  अनुसार संविधानको खाका पारित भएको हो ।

प्रधानमन्त्री निवास बालुवाटारमा बसेको नेपाली कांग्रेस, नेकपा एमाले, एकीकृत नेकपा माओवादी र मधेशी जनअधिकार फोरम लोकतान्त्रिकका शिर्ष नेताको बैठकले प्रदेशसभामा पनि प्रत्यक्ष ६० र समानुपानिक ४० प्रतिशत रहने गरी मिश्रित निर्वाचन प्रणाली अपनाउने सहमति बनेको छ  । दलहरुले मस्यौदा समितिमै फरक मतमा मतदान नगराउने भएका छन् । तर मस्यौदामा भने फरक मतलाई नसमेटिने समितिका सदस्य रमेश लेखकले जानकारी दिनुभयो ।

एमाले र एमाओवादी न्यायाधीशहरुको पुनर्नियुक्तिको पक्षमा छन् तर काँग्रेसले भने पुनर्नियुक्तिको व्यवस्था गर्न नहुने बताउँदै आएको छ । संविधानका विषयमा सहमति जुटाउन चार दलको बैठक नियमति बस्दै आएको छ । दलहरुबिच धार्मिक निरपेक्षताको ठाउँमा धार्मिक स्वतन्त्रता उल्लेख गने विषयमा सहमति नजिक पुगेका छन् । त्यस्तै नागरिकता सम्बन्धि धाराको पुनर्लेखन गर्न पनि ४ दल सहमत भएका छन् ।

 

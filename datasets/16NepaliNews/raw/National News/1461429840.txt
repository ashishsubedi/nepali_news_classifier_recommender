
﻿सन्तोष अधिकारी
वैशाख/गोरखा । सशस्त्र द्वन्द्वका बेला माओवादीले भत्काएको सौरपानी गाविसको कार्यालय भवन र इलाका नंं. ९ को इलाका हुलाक कार्यालय अझै पुनर्निर्माण हुन सकेको छैन ।
विसं २०५८ सालमा माओवादी कार्यकर्ताले यी दुई भवन भत्काएका थिए । शान्ति प्रक्रियापछि शान्ति तथा पुनःनिर्माण मन्त्रालयले ‘द्वन्द्वबाट प्रभावित’ भन्दै द्वन्द्व प्रभावित नभएका कार्यालयहरु पनि पुनःनिर्माण गरिरहेका बेला आफ्नो गाविस कार्यालय र हुलाक कार्यालय भने अहिलेसम्म पुनःनिर्माण नभएको भन्दै स्थानीयबासीले चिन्ता ब्यक्त गरेका छन् ।
गाविस भवन नहुँदा स्थनीयबासीलाई गाविसबाट गर्ने सामान्य कामका लागि पनि समस्या भएको स्थानीय मैया श्रेष्ठ बताउँछिन् । गाविस भवन नहुँदा सचिव पनि सदरमुकाममै बस्दै आएका छन् ।
स्थानीय भने सानातिना सिफारिस लगायतका कामका लागि पनि सदरमुकाम पुग्नुपर्ने बाध्यता रहेको बताउँछन् । “पहिला पहिला गाविसमा सचिव भेट्न भन्दै कत्ति मान्छे आउँथे”, उनले भनिन्, “हुलाकमा पनि गोरखपत्र लिन, चिठठ्ीपत्र लिन आउनेको भिड लाग्थ्यो अहिले त कोही पनि आउँदैन केही काम परे गोरखा बजार नै झर्नुपर्छ ।” द्वन्द्वको नाममा प्रभावित नभएकाहरुले पनि फाइदा लुटेको तर वास्तविक पीडितले क्षतिपूर्ति नपाएको उनको गुनासो छ ।
सौरपानी गाविसका बासिन्दाले गाविस भवन र इलाका हुलाक कार्यालय पुनःनिर्माण हुन नसक्दा जन्म दर्ता, मृत्यु दर्ता, विवाह दर्ता जस्ता पञ्जिकरणका विभिन्न गाविसमा दर्ता गर्नुपर्ने साधारण काम गर्न पनि सदरमुकाम पुग्नुपर्ने बाध्यता रहेको सौरपानीका मिलन ढकालको भनाइ छ । त्यस्तै इलाका नं. ९ अन्तरगतको इलाका हुलाक कार्यालयको आफ्नै भवन नहुँदा समस्या परेको हुलाकका प्रमुख इन्द्रबहादुर बानियाँले बताए । “यहाँ काम त खासै रहेनछ । कार्यालयको नाममा एउटा थोत्रो दराज छ । सामान केही रहेनछ”, तीन महिना अघि कार्यालय प्रमुखको जिम्मा पाएर सौरपानी आएका बानियाँले भने “कार्यालयमा एक जना अस्थायी भाई छन् । मेरो त काम छैन उनीहरुको झन के काम होस् । उनीहरुले पालै पालो गरेर हप्तामा तीनदिन मात्र आएर काम गर्छन् ।”
विभागमा जानकारी पनि भइसकेको जिल्ला हुलाक कार्यालयका नायब सुब्बा विष्णु अर्यालले जानकारी दिए ।
हल्काराहरुले हप्ताको तीनदिनमा सदरमुकामबाट जाने पत्रिका र चिठठ्ीपत्र बाँडेर फर्कने गरेका छन् । गाउँमा कुनै सेवा सुविधा नभएकाले पनि सदरमुकाम बस्नु बाध्य भएको गाविस सचिव गोविन्दराज श्रेष्ठले बताए । “नागरिकताको सिफारिस गर्न फोटो चाहिन्छ यहाँ फोटो खिच्ने ठाउँ नै छैन अनि सदरमुकाम नबसे के गर्नु”, उनले भने “अहिले त गाउँबाट फोन गर्छन् अनि टोलीटोली मिलेर आउँछन् एकै पटक सबैको काम गरेर पठाइदिने गरेको छु । गाउँमा गाविसको भवन नभएकाले पनि समस्या भएको छ ।”
नेपाल सरकार शान्ति तथा पुनःनिर्माण मन्त्रालयको सहयोगमा भवन बन्ने योजना रहेको गाविस सचिव श्रेष्ठले बताए ।
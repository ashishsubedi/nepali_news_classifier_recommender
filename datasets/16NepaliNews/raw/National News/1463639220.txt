
﻿नयाँ पत्रिकाकाठमाडौं, ६ जेठ
भारत सरकारको सहयोगमा मदन–आश्रित स्मृति प्राविधिक स्कुलको नयाँ छात्राबास निर्माण भएको छ । पूर्वशिक्षामन्त्री तथा मदन भण्डारी फाउन्डेसनका अध्यक्ष प्रदीप नेपाल र नेपालका लागि भारतीय राजदूत रणजित रायले गोठाटारस्थित छात्राबास भवनको सोमबार संयुक्त रूपमा उद्घाटन गरे ।
साढे चार करोड भारतीय सहयोग
भारत सरकारको चार करोड ५६ लाख ६० हजार रुपैयाँ आर्थिक सहयोगमा तीनवटा छात्राबास भवन निर्माण भएका छन् । हरेक भवनमा २४ कोठा, ठूलो बैठक कक्ष तथा हरेक तलामा पुरुष र महिला शौचालय निर्माण भएका छन् । आवश्यक फर्निचरसमेत भारत सरकारका तर्फबाट उपलब्ध गराइएको छ ।
०६५ मा निर्मित प्राविधिक स्कुलले सिटिइभिटीको सहयोगमा अल्पकालीन व्यावसायिक तालिम तथा सिभिल सबओभरसियरका लागि व्यावसायिक तालिम सञ्चालन गरेको छ । तर, अहिलेसम्म भवनमा छात्राबास थिएन ।
भारतीय सहयोगमा १४ परियोजना सम्पन्न
हालसम्म भारतीय सहयोगमा काठमाडौंमा अन्य १४ अन्य परियोजना सम्पन्न भइसकेका छन् । अन्य ३४ करोडका परियोजना अहिले सञ्चालनरत छन् । भारतले ४१ वटा एम्बुलेन्स, तीनवटा विशेष मेडिकल भ्यान, ३७ वटा स्कुलबस उपलब्ध गराएको छ ।
भारतीय दूतावासका अनुसार भारत–नेपाल आर्थिक सहयोग कार्यक्रमअन्तर्गत हालसम्म ७६ अर्ब रुपैयाँको पाँच सय २९ साना–ठूला विकास परियोजनामा भारतले लगानी गरेको छ । यीमध्ये केही निर्माण सम्पन्न भएका छन् भने कतिपय निर्माणाधीन छन् ।
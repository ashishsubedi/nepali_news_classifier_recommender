
﻿राजविराज, १ चैत्र । गोरखाबाट सरुवा भई सप्तरी आएका प्रमुख जिल्ला अधिकारी बलदेव गौतमले कानूनको परिधीमा रही शान्ति सुरक्षा र विकासकालागि आफूले प्राथमिकताकासाथ काम गर्ने प्रतिवद्धता जनाएका छन् ।
सोमवार पदवहाली गरे लगत्तै पत्रकार भेंटघाट कार्यक्रम राखेर उनले यस्तो प्रतिवद्धता जनाएका हुन् । जिल्लामा शान्ति सुव्यवस्थाकालागि पत्रकारवर्गको समेत सहयोग महत्वपूर्ण हुने भन्दै उनले सहयोगकालागि सञ्चारकर्मीहरु समक्ष आग्रह गरे ।
एकिकृत नेकपा माओवादीका अध्यक्ष एवम् पूर्व प्रधानमन्त्री पुष्पकमल दाहालको गोरखामा स्वागत सम्मान नगरेको आरोपमा सरुवा भएको भनी केही सञ्चारमाध्यममा आएको समाचारबारेको जिज्ञासामा गौतमले आफूले प्रचण्डलाई दिनुपर्ने मर्यादा र सुविधा शत प्रतिशत दिएको दावी गरे । सरकारले खटाएको ठाउँमा गएर काम गर्नु आफ्नो जिम्मेवारी रहेको भन्दै उनले दाहालको विषयसित जोडेर समाचार बनाउनु आवश्यक नरहेको जिकिर गरे । ‘विगतमा पनि पाँच ओटा जिल्लाहरुमा प्रमुख जिल्ला अधिकारी भएर काम गर्दा पनि धेरै पूर्व प्रधानमन्त्रीहरु त्यहाँ जानु भएकै हो’ उनले भने ‘ पूर्व प्रधानमन्त्री दाहाललाई पनि मैले त्यस्तै मर्यादा र सम्मान दिएकै हुँ ।’
कर्मचारीले पूर्वाग्रह राखेर काम गर्न नहुने विषयमा आफू दृढ रहेको भन्दै प्रमुख जिल्ला अधिकारी गौतमले थपे ‘राजनीति गर्ने काम नेताहरुको हो, हामीले राजनीतिक पूर्वाग्रह राखेर काम गर्न मिल्दैन ।’ प्रमुख जिल्ला अधिकारी गौतम समक्ष सञ्चारकर्मीहरुले राजविराज नगरपालिकाका कर्मचारी र कार्यकारी अधिकृत विष्णु प्रसाद गुरुङ्ग बीच बढेको विवादका विषयमा विशेष ध्यानाकर्षण गराएका थिए ।



﻿२८ मंसिर, बुटवल । रुपन्देहीका बिभिन्न स्थानमा श्रंृखलाबद्ध हत्यामा संलग्न दुईजना पक्राउ परेका छन् । इलाका प्रहरी कार्यालय बुटवलले उनीहरुलाई लामो समयको अनुसन्धानपछि पक्राउ गर्न सफल भएको हो ।
२०६८ सालयता चाडपर्वको समय पारेर चोरी, हत्या, कुटपिटमा संलग्न सर्लाही सुन्दरपुर चौराहा गाविस ८ पिपराभिट्टा बस्ने बर्ष ६० को चनरु हजारी (पासवान) र सर्लाही बरथहवा ५ बस्ने वर्ष ४७ को दिपक विश्चकर्मालाई प्रहरीले पक्राउ गरी सार्बजनिक गरेको छ । अरु दुई जना पनि घटनामा संलग्न रहेकाले उनीहरुलाई पनि छिट्टै पक्राउ गरिने प्रहरीले जनाएको छ ।
‘क्राइम कनेक्सनमा यो हाम्रो सफलता हो, अब केहि समयमा सबै गिरोह नै पक्राउ पर्नेछ,’ अञ्चल प्रहरी प्रमुख वरिष्ठ प्रहरी उपरिक्षक रबिन्द्रबहादुर धानुकले भने ।
उनीहरुको साथबाट कृष्ण श्रेष्ठको घरबाट चोरी भएको मोबाईल एक थान, सरस्वती सुनारको घरबाट चोरी भएको मोबाईल एक थान, रनमाया पुनको घरबाट चोरी भएको मोबाईल एक थान, वारदातमा प्रयोग गर्ने फलामे औजार एक थान, औजार बोकी हिँड्ने झोला, सुन एक तोला १० लाल बरामद भएको इलाका प्रहरी कार्यालय बुटवलका प्रमुख प्रहरी नायव उपरीक्षक मुकुन्द मरासीनीले बताए ।
उनीहरुले भदौदेखि कात्तिकसम्म चाडबाडको समयमा तीज, दशैं तथा तिहारको मौका छोपेर रातीको समयमा घरका अन्य परीवारहरु सुतेका कोठाहरुमा बाहिरबाट चुक्कल लगाइदिने कपडा तथा रसीले ढोकाहरु बाँधी अवरोध खडा गर्ने, बृद्धा अवस्थाका महिला सुत्केरी, एकल महिलाहरुलाई फलामको वजनदार धारिलो हतियारले कन्चटमा प्रहार गरी गम्भिर घाइते बनाई सुनका गरगहना तथा मोबाइल समेत चोरी गर्दै आएका थिए ।
उनीहरुको आक्रमणबाट गम्भिर घाइते भएका चार जना महिला र एक जना पुरुष गरी अहिलेसम्म ५ जनाको मृत्यु भएको छ भने १५ स्थानमा चोरी समेत भएको प्रहरीले जनाएको छ ।
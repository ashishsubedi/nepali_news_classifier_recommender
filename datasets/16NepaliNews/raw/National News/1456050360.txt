
﻿
९ फागुन, काठमाडौं । फागुन २२ देखि चैत्र १३ सम्म सञ्चालन हुने टी ट्वान्टी फर्म्याटको धनगडी क्रिकेट लिग – ३ मा ५ टोलीबीच प्रतिस्पर्धा हुने भएकाे छ । धनगढीकै पाँच जना व्यापारीले खेलाडी किनेर टोली बनाएका छन् ।
सन्तोषी टोली, हसनपुर, चौराहा, अत्तरीया र क्याम्पसरोड गरि ५ टोलीबीच होम एण्ड अवे प्रणालीका अाधारमा प्रतियोगिता खेलाइनेछ । शीर्ष चार टोलीले प्लेअफ खेल्नेछन् ।
५ टोलीहरुमा प्रत्येक टोलीले बढिमा १ लाख ८० हजारसम्म खेलाडी किनबेचका लागि खर्च गर्नसक्ने व्यवस्था गरिएको थियो । तर अण्डर नाईन्टिन विश्वकपमा उत्कृष्ट प्रदर्शन गर्ने खेलाडीलाई समावेश गराउनका लागि ४० हजार थपेर प्रत्येक टोलीले खेलाडी किनबेचका लागि बढिका २ लाख २० हजार खर्चन सक्नेछन् ।
राष्ट्रिय टोलीका केहि सदस्यहरु लगायत अण्डर नाईन्टिनका कप्तान राजु रिजालसहित अधिकांस खेलाडी र स्थानय खेलाडीहरु प्रतियोगिताका लागि बिभिन्न टोलीमा आवद्ध भएका छन् । राजु रिजाल प्रतियोगिताका महंगा खेलाडी हुन् । उनका लागि सन्तोषी टोलीले ४० हजार खर्चेको थियो ।
प्रतियोगिताको बिजेताले ३ लाख पुरस्कार पाउनेछ भने उपबिजेताले १ लाख ५० हजार पाउनेछ । प्रत्येक खेलका म्यान अफ द म्याचले पाँच हजार र म्यान अफ द सिरिजले ५० हजार पुरस्कार पाउनेछ ।
२०६९ सालदेखि धनगढी क्रिकेट लिग डीसीएल सञ्चालन भइरहेको छ । यसअघिका संस्करणमा स्थानीय टोली तथा खेलाडीहरुबीच प्रतिस्पर्धा गराइदै आएको थियो । तर यस संस्करणदेखि भने पाँच व्यवसायीक टोलीले खेलाडी किनबेचको आधारमा टोली बनाएका छन् ।
प्रतियोगिताका लागि सगरमाथा सिमेन्टको १० लाख
डीसीएलको चौथो संस्करणको लागि घोराही सिमेन्ट प्रालीको उत्पादन सगरमाथा सिमेन्टले १० लाख रुपैयाँ बराबरको मुख्य प्रायोजन गरेका छ ।

आइतबार भएको पत्रकार सम्मेलनमा डीसीएलको मुख्य प्रायोजन सम्झौतामा हस्ताक्षर भयो । सम्झौतापनि प्रतियोगिताको नाम सगरमाथा सिमेन्ट डीसीएल ३ रहनेछ ।
यसअघि जोर्नी टु वल्र्डकप, एसभीए कप लगायतको प्रतियोगितामा पनि यस सिमेन्टले प्रायोजन गरेको थियो ।
२०६९ सालमा स्थापना भएको धनगढी क्रिकेट एकेडेमीले सुदूरपश्चिमका खेलाडीहरुलाई एकत्रित गरी प्रशिक्षण सञ्चालन गरिरहेको छ भने एसभीए कप र डीसीएलको आयोजना गर्दै आएको छ ।
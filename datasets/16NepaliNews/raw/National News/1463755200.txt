
﻿काठमाडौं ।
बाबुराम भट्टराई नेतृत्वमा रहेको नयाँ शक्ति नेपालले जेठ अन्तिममा पार्टीको नाम औपचारिक रुपमा घोषणा गर्ने भएको छ ।
नयाँ शक्ति नेपालले पत्रकार सम्मेलन गरी यस्तो जानकारी दिएको हो । जेठको ३० गते काठमाडौंको रंगशालामा बृहत कार्यक्रमबीच पार्टीको नाम औपचारिक घोषणा गर्ने जनाएको छ ।
पार्टीको नाम नयाँ शक्ति नेपाल नै रहने भएको छ । जेठको ३१ र ३२ गते पहिलो अधिवेशन गरेर नयाँ नेतृत्व चयन गर्ने नयाँशक्ति नेपालका संयोजक बावुराम भट्टराईले जानकारी दिए ।
साधारण सदस्य लिएका सबैको सपथ ग्रहण हुने भट्टराईले जानकारी दिए ।
पत्रकार सम्मेलनमा नयाँ शक्ति अभियानका संयोजक डा.  भट्टराईले विहीबार गठन भएको नेकपा माओवादी केन्द्रलाई ‘पुराना रुखहरुको ठुटा मात्रै’ भएको आरोप लगाएका छन् । राजधानीमा शुक्रबार आयोजित पत्रकार सम्मेलनमा भट्टराईले विभिन्न माओवादी घटकहरुबीच भएको एकतालाई पुराना रुखहरुका हाँगा, ठुटाहरुबीचको एकता भएको बताएका हुन् । पत्रकार सम्मेलनमा भट्टराईले भने “विभिन्न माओवादीहरुबीच भएको एकता पुराना रुखका ठुटा, हाँगाहरुको कलम गरेर बनाइएको रुख हो । त्यसैले त्यो पुरानो शक्ति हो । हामि त्यस्तो शक्ति होइनौ । नयाँ रुख हौं ।”
नयाँ पार्टी गठन गर्ने मितिको औपचारिक जानकारी दिन आयोजना गरिएको पत्रकार सम्मेलनमा भट्टराईले प्रधामन्त्री केपी शर्मा ओलीले अमेरिकी राष्ट्रपतिका उमेदवार डोनाल्ड ट्रम्पको नक्कल गरेको आरोप लगाएका छन् । उनले भने “डोनाल ट्रम्पले मुसलमानलाई अमेरिका छिर्न दिन्न भन्छन्, यहाँ ओलीले केहि समुदायलाई त्यसो गर्न खोज्दैछन् ।” भट्टराईले आन्तरिक संकटलाई मोड्न सरकार लागिपरेको आरोप लगाए । उनले भने, “दुवै छिमेकिलाई सन्तुलनमा राखेर सम्बन्ध राख्नुपर्नेमा सरकार आन्तरिक संकटलाई मोड्नकै लागि अनेक विधि अवलम्बन गरिरहेको छ ।”

﻿काठमाडौँ, ५ चैत - संविधानसभा अध्यक्ष सुवासचन्द्र नेम्वाङले सहमतिका लागि राजनीतिक दलहरूलाई चैत ११ सम्मको समयसीमा तोकिदिएका छन्।

प्रमुख दलका शीर्ष नेताहरूको संयुक्त बैठक बोलाएर नेम्वाङले सातादिनमा विषय वा प्रक्रियामा सहमति नभए नियमावलीअनुसार अघि बढ्ने चेतावनी दिएका हुन्। चैत ११ अघि नै संविधानका अन्तर्वस्तु वा प्रक्रियामा सहमति गर्नुहोस्, यो समयसीमा नाघे नियमावलीबमोजिम अघि बढ्ने छौँ, ११ गतेपछि मुलुकको स्थिति अर्कै हुन्छ, - नेम्वाङले भने।

बैठकपछि पत्रकारहरूसँग पनि कुराकानी गर्दै नेम्वाङले विषय या प्रक्रियामा सहमति भए त्यहीअनुसार संविधानसभा अघि बढने उद्घोष गरेको जनाकारी दिए। संविधानसभा अध्यक्ष नेम्वाङले नेपाली कांग्रेस, नेकपा एमाले, एकीकृत नेका माओवादी, राप्रपा नेपाल, मधेसी जनअधिकार फोरम लोकतान्त्रिक, फोरम नेपाल लगायत राजनीतिक दलका प्रमुख नेताहरूलाई आफ्नै कार्यकक्षमा बोलाएर संविधान निर्माणका विषयमा छलफल गरेका थिए।

बैठकमा प्रधानमन्त्री एवं कांग्रेस सभापति सुशील कोइरालाले जति प्रयास गरे पनि सहमति हुन नसकेकाले संविधान जारी गर्ने मिति तोकेर प्रक्रियामा अघि बढ्नुपर्ने बताएका थिए। सहमति नगरी लामो समयसम्म अघि बढ्न नसकिने प्रधानमन्त्री कोइरालाको भनाइ थियो। प्रधानमन्त्रीपछि धारणा राखेका उपप्रधानमन्त्री एवं एमालेका उपाध्यक्ष वामदेव गौतमले लामो समयसम्म सहमतिका लागि पर्खिन नसकिने धारणा राखेका थिए। उनले बहुमतको दम्भका आधारमा संविधान निर्माण प्रक्रिया अघि बढाइए संविधानसभा बैठकमा उपस्थित नहुने चेतावनी दिए।

बैठकमा एमालेका उपाध्यक्ष गौतम र फोरम नेपालका अध्यक्ष उपेन्द्र यादवबीच भनाभन भएको थियो। गौतमले हिमाल, पहाड र तराई मिलाएर प्रदेश निर्माण गरिनुपर्ने र जातीय पहिचान स्वीकार्न नसकिने बताएपछि यादवले दुई तिहाइले छिटो निर्णय गरेर देखाउन चुनौती दिएका थिए।


﻿राजविराज, २ कात्तिक । नेपाल विद्यार्थी संघका पुर्व अध्यक्ष तथा सांसद रञ्जित कर्णले स्थानीय तहको एकाई निर्धारण सम्वन्धि कार्यलाई थाती राखेर मधेशको माग सम्बोधन गर्नुपर्नेमा जोड दिएका छन् ।
मतदाता अधिकार मञ्च सप्तरीले मंगलवार राजविराजमा आयोजना गरेको पत्रकार सम्मेलनमा बोल्दै उनले यस्तो कुरा बताएका हुन् । स्थानीय निकायको एकाई निर्धारण सम्वन्धि कार्यलाई थाती राखेर सिमांकन र प्रतिनीधित्वको सवाललाई सम्बोधन गर्नुपर्ने तर्क अघि सारेका छन् । ‘मधेशवादी दलहरुलाई सहमति नलिई गाउँपालिका, नगरपालिकालगायतका एकाईहरुको निर्धारण औचित्यहिन हुनेछ, त्यसैले मधेशवादी दल र नेकपा एमालेसमेतलाई साथ लिएर अगाडि बढ्नुपर्छ’ साँसद कर्णले भने ‘मधेशको मुद्दा हिन्दी भाषा होइन, वास्तविक यथार्थलाई स्वीकार गरेर देशलाई दिनु जरुरी छ ।’
युवाहरुले प्रजातन्त्र, लोकतन्त्र र गणतन्त्रकालागि संघर्ष गरेको चर्चा गर्दै उनले अब विकासकालागि आन्दोलन हुनुपर्नेमा जोड दिए । सप्तरी जिल्लाको सन्दर्भमा चर्चा गर्दै युवा नेता कर्णले गाविसको ८० प्रतिशत बजेट दुरुपयोग हुँदैआएकोले यसलाई रोक्न युवाहरु सक्रिय हुनुपर्ने आवश्यकता औंल्याए ।
विकास निर्माणको मुद्दामा दलगत र गुटगतभन्दा माथि उठेर साझा अवधारण बनाएर अगाडि बढ्नुपर्नेमा जोड दिँदै साँसद कर्णले भने भने ‘भ्रष्टार विरोधी अभियानमा युवाहरु एकतावद्ध भएर लाग्नु जरुरी छ, गाविसमा आएको बजेटको मात्र सदुपयोग भईदिए पाँचवर्षभित्र सप्तरीका सम्पूर्ण गाविस हिलोमुक्त हुनेछ ।’ जिल्लामा विमानस्थलको पिच निर्माण कार्य तीब्र रुपमा भईरहेको भन्दै आफूहरुले निर्माण कम्पनी र सरकारलाई समेत घचघचाउँदैआएको जानकारी दिँदै आगामी वैशाखसम्ममा एक किलोमिटर पिच सम्पन्न भईसक्ने दावी गरे ।
गाविस तथा जिल्लास्तरीय योजनाहरुमा भएको अनियमितता तथा निर्माण कार्यमा भईरहेको ढिलासुस्तीलाई अन्त्य गर्न प्रत्येक गाविसमा युवाहरु परिचालन गर्न लागेको उनले पत्रकार सम्मेलनमा जानकारी दिए । सोही अवसरमा अभियानमा लाग्ने प्रतिवद्धता जनाउने युवाहरुलाई सांसद कर्णले टिका लगाएर स्वागत गरेका छन् ।
पत्रकार सम्मेलनमा पार्टीका जिल्ला सचिव रामकुमार यादव, तरुण दलका जिल्ला अध्यक्ष अनिल देव, युवा नेता अर्जुन साह, रामचन्द्र यादव, पार्थो सरकारसमेतको उपस्थिति रहेको थियो ।
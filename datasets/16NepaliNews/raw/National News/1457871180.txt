
﻿३० फागुन, काठमाडौं । दोस्रो जनआन्दोलनमा गणतन्त्र स्थापनार्थ नागरिक अगुवाको भूमिमा खेलेका मानवअधिकारवादी नेता कृष्ण पहाडी गणतन्त्र आएपछि प्रायः निश्क्रिय छन् । तर, लामो समयको निश्क्रियतालाई तोड्दै अब पहाडी नयाँ अभियानमा जुट्ने तयारीमा छन् ।
यही चैत्र महिनादेखि देशव्यापी रुपमा नागरिक जागरणच अभियान सञ्चालन गरिने पहाडीले अनलाइनखबरलाई बताए । उनले भने- ‘चैत्र ६ गते बिराटनगरदेखि शुरु हुने यो जागरण अभियान लिएर ५०/६० जिल्लामा पुग्ने मेरो योजना छ ।’
मानवअधिकारवादी संस्था शान्ति समाजको व्यानरमा यो अभियान सञ्चालन गरिने पहाडीले बताए । तर, स्थानीय वस्तुस्थिति अनुसार कतिपय ठाउँमा नागरिक सभाका साथै नागरिक समाजका तर्फबाट पनि कार्यक्रमहरु हुन सक्ने उनले बताए ।
बिराटनगरबाट शुरु हुने अभियान तराई मधेसका विभिन्न जिल्लाहरुमा हुँदै पहाडी जिल्लासम्म पुग्ने उनले जानकारी दिए ।
पहाडीका अनुसार नयाँ अभियानको नारा ‘शान्ति, अहिंसा र राष्ट्रिय स्वाधीनता, एकता सदभाव र आत्मसम्मान’ तय गरिएको छ । यो अभियानमा विभिन्न जाजजाति, भूगोल, क्षेत्र र सम्प्रदायका मानिसहरुमा भातृत्व र एकताको भाव सञ्चार गरिने पहाडीले बताए ।
गणतन्त्रवादी एवं मानवअधिकारवादी नेता पहाडीले ०६२/०६३ को जनआन्दोलनमा देशव्यापी रुपमा सक्रिय भूमिमा खेलेका थिए । नागरिक समाजको अगुवाका रुपमा उनले विभिन्न जिल्लामा आयोजना गरिएका सभाहरुलाई सम्वोधन गर्दै गणतन्त्रको पक्षमा जनमत बनाएका थिए ।
तर, गणतन्त्र स्थापना भएपछि नागरिक आन्दोलन एकप्रकारले निश्क्रियजस्तै बनेको छ । नागरिक अगुवाहरु पनि छिन्नभिन्न अवस्थामा छन् ।

﻿काठमाडौं/ अन्तर्राष्ट्रिय मामिला विज्ञ प्राध्यापक श्रीधर खत्रीले दक्षिण एसियाली क्षेत्रीय सहयोग (सार्क) मा चीन सदस्य राष्ट्र हुनुपर्ने बताएका छन् । त्रिभुवन विश्वविद्यालयको अन्तर्राष्ट्रिय सम्बन्ध विभागमा आयोजित प्रवचनमा उनले सांघाई को–अपरेसनमा भारत सदस्य भएजस्तै चीन पनि सार्कको सदस्य हुनुपर्ने उल्लेख गरेका हुन् ।
‘भारत सांघाई को–अपरेसनको सदस्य हुन हुन्छ भने सार्कको सदस्यमा चीन आउन किन हुँदैन ?’ परराष्ट्र मामिला अध्ययन प्रतिष्ठानका पूर्वकार्यकारी निर्देशकसमेत रहेका खत्रीले भने, ‘सार्कमा चीनको प्रवेशका लागि भौगोलिक अवस्थिति होइन, दक्षिण एसियाको शक्ति सन्तुलन (भारत) बाधक हो ।’ भारत र चीनबीचको द्विपक्षीय वार्षिक व्यापार ७० अर्ब अमेरिकी डलर पुगे पनि उनीहरूबीच सीमा विवाद कायमै रहेको र दक्षिण एसियामा चीनको प्रवेश भारतले नचाहेको पनि उनको भनाइ थियो ।
सार्कमा पर्यवेक्षकका रूपमा पनि चीनले सहयोगका लागि इच्छा गरिरहेको तर भारतको शक्ति राजनीतिका कारण यो सम्भव नभएको उनले बताए । सार्कसँग दोहोरिएका प्रतिबद्धता मात्रै रहेको, तर स्पष्ट मार्गचित्र अभाव रहेको भन्दै खत्रीले राजनीतिक नेतृत्व हावी हुनुपर्नेमा जोड दिए । सार्कमा कर्मचारीतन्त्रको संयन्त्र हावी हुँदा कामयावी नभएको र राजनीतिक संयन्त्र निस्प्रभावी रहेको उनको विश्लेषण थियो । ‘सार्क इतिहासको गम्भीर मोडमा छ, यो क्रमश: कमजोर हुँदैछ,’ खत्रीले भने, ‘भारत अहिलेको अवस्थामा प्रोयाक्टिभ हुनु जरुरी छ । अन्यथा सार्कले पुनर्जीवन पाउन मुस्किल छ ।’
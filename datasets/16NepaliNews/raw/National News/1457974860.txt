
﻿१ चैत, काठमाडौं । परराष्ट्र मामिलाका जानकार र राजनीतिक दलका नेताहरुले प्रधानमन्त्री केपी शर्मा ओलीलाई छिमेकीको चासो बुझेर मात्रै चीनसँग सम्झौता गर्न सुझाव दिएका छन् । सोमबार रिपोर्टर्स क्लबमा आयोजित साक्षात्कारमा उनीहरुले सम्झौता राष्ट्रहितमा हुनुपर्ने बताए ।
प्रधानमन्त्री केपी शर्मा ओली यही ७ चैतमा चीनको औपचारिक भ्रमणमा जाँदैछन् ।
साक्षात्कारमा नेपाली कांग्रेसका नवनिर्वाचित केन्द्रीय सदस्य डा. प्रकाश शरण महतले दुई देशको मतभेदमा खेल्ने दिन सकिएको भन्दै चीन भ्रमणमा एक अर्कालाई असर नपर्ने गरी सम्झौता गर्न सुझाव दिए ।
नेकपा एमालेका सांसद एवम् विदेश मामिला जानकार डा. राजन भट्टराईले एक मुलुकसँग सम्बन्ध राख्दा अर्को मुलुक विरुद्ध हुन्छ भन्ने धारणाको अन्त्य गर्नुपर्ने भन्दै भ्रमणका क्रममा विशुद्ध नेपालको राष्ट्रिय हितको पक्षमा काम गर्नुपर्ने बताए ।
भुपरिवेष्ठित नेपालले पारवहन अधिकार, इनधनमा इन्धन आपूर्ति, जलस्रोतको विकास, उत्तरदक्षिण राजमार्ग निर्माण, इन्धन भण्डार, कृषिको आधुनिकिकरण र पर्यटन विकासको विषयमा प्रधानमन्त्रीले चिनियाँ समकक्षीसँग छलफल हुने बताए ।
एकीकृत नेकपा माओवादीका सचिव वर्षमान पुन (अनन्त)ले छिमेकीहरुसँगको सन्तुलित सम्बन्ध राष्ट्रिय हितमा हुने भन्दै राष्ट्र हितलाई ध्यानमा राखेर प्रधानमन्त्रीले चीन भ्रमणमा सन्धी सम्झौताहरु गर्नुपर्ने बताए ।
परराष्ट्रविद हिरण्यलाल श्रेष्ठले प्रधानमन्त्रीको चीन भ्रमणले सहज रहेकेा सम्बन्धलाई अझै सहज बनाउने विश्वास ब्यक्त गर्दै नेपाल र चीनको सम्बन्धको कुरा गर्दा त्यसमा भारतको आँखाले हेर्न नहुने तर्क गरे ।
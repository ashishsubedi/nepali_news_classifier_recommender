
﻿१ चैत, काठमाडौं ।  सत्तारुढ दल नेकपा एमालेको विद्यार्थी संगठन अनेरास्ववियुले विद्यार्थीको एसएलसी परीक्षा अवधिभर लोडसेडिङ नगर्न प्रधानमन्त्री केपी ओलीसँग आग्रह गरेको छ ।
सोमबार अखिलले प्रधानमन्त्रीलाई बुझाउन तयार पारिएको ज्ञापनपत्रमा एसएलसी परीक्षा अवधिभर लोडसेडिङ पूर्णरुपमा अन्त्य गर्न माग गरिएको छ ।
यही चैत १४ गतेदेखि सुरु हुन लागेको एसएलसी परीक्षालाई लक्षित गर्दै नेपाल विद्युत प्राधिकरणले सोमबारदेखि दैनिक एक घण्टा लोडसेडिङ घटाएको छ ।  तर, प्रधानमन्त्रीलाई भेट्ने टोलीमा रहेका अनेरास्ववियुका उपाध्यक्ष रश्मी आचार्यले भने, ‘एकघण्टा मात्रै होइन, परीक्षा अवधिभर पूरै लोडसेडिङ हटाइनुपर्छ ।’
लिपुलेकबारे अर्को दबाव
यसैवीच अनेरास्ववियूले लिपुलेक सम्झौताबारे सरकारले स्पष्ट पार्नुपर्ने लगायतका पाँचबुँदे माग प्रधानमन्त्रीसमक्ष राखेको छ । अखिलले चीन र भारतवीच भएको लिपुलेक सम्झौताको सत्य-तथ्य सार्वजनिक गर्न सरकारलाई दबाव दिएको छ ।
दार्चुलाको लिपुलेकमा भारत र चीनबीच व्यापारिक नाका खोल्ने सहमति भएको थियो । लिपुलेक नेपाली भूमि भए पनि भारतले आफ्नो भएको दाबी गर्दै आएको छ ।
 विराटसँगको सम्झौता खारेज गर्न माग 
अखिलको ज्ञापनपत्रमा आयल निगमले इन्धनको आपूर्ति एवम् विक्री वितरणका लागि विराट कम्पनीसँग गरेको सम्झौता खारेज गर्न माग गरिएको छ । त्यसैगरी अन्तराष्ट्रिय बजारमूल्य अनुसार नेपालमा पनि नियमित इन्धनको मूल्य समायोजन गर्न र कालोबजारी नियन्त्रणका लागि नीतिगतरुपमा पहलकदमी लिई जनजीबिकालाई सहज बनाउन माग गरिएको छ ।
विराट कम्पनीसँगको सम्झौता खारेज र कालोबजारी नियन्त्रण गर्न माग गर्दै अनेरास्ववियूले आइतबार नेपाल आयल निगमको केन्द्रीय कार्यालय बबरमहल अगाडि प्रदर्शन पनि गरेको थियो ।
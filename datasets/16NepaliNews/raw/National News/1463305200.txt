
﻿काठमाडौं/ नेवा: अधिकार सिरपा: गुथिले नेपाल भाषाका प्रख्यात साहित्यकार तथा मानवअधिकारकर्मी पद्मरत्न तुलाधरलाई ‘तेस्रो नेवा: अधिकार’ पुरस्कार प्रदान गरेको छ ।
नेवा: लगायत सम्पूर्ण आदिवासी जनजातिको अधिकार प्राप्तिका लागि दशकौँदेखि निरन्तर रूपमा निर्वाह गर्दै आएको अगुवाको भूमिकाप्रति सम्मान दर्साउँदै पुरस्कार प्रदान गरिएको हो । पुरस्कारका लागि डा. महेशमान श्रेष्ठ र मोहिनी श्रेष्ठले पाँच लाखको अक्षयकोष स्थापना गरेका छन् ।
नेपाल भाषा साहित्य फाँटमा प्रगतिशील धारका लेखकका रूपमा परिचित तुलाधर सिद्धहस्त प्रहसन (ख्या:ल) लेखक र निबन्धकारका रूपमा चिनिन्छन् । उनले फत्तेबहादुर सिंहको सम्पादकत्वमा निस्कने ‘नेपाल भाषा पत्रिका’लाई लामो समय निरन्तरता दिएका थिए ।
नेपाल भाषा मंका: खल:का अध्यक्ष रहेका तुलाधरले नेपाल भाषा र संस्कृति जगेर्ना र नेपाल सम्बत्लाई राज्यस्तरबाट मान्यता दिलाउन नेतृत्वदायी भूमिका खेलेका थिए । पछिल्लो समय द्वन्द्व व्यवस्थापनमा सहजकर्ताको भूमिकामा रहेका उनी हाल मानवअधिकार संरक्षण मञ्चका अध्यक्ष छन् । बहुदलीय व्यवस्थाको पुनर्बहालीपछि स्वास्थ्यमन्त्रीसमेत रहेका तुलाधर एकताका राष्ट्रिय पञ्चायतमा ‘बहुदल’को माग गरेर देशभित्र र बाहिर चर्चामा आएका थिए । उनी अहिले आदिवासी जनजाति राष्ट्रिय आन्दोलन नेपालका संयोजक पनि हुन् ।
तुलाधरलाई श्रेष्ठ दम्पतीले अभिनन्दनपत्र र ३५ हजार रुपैयाँ प्रदान गरेका थिए भने मल्ल के सुन्दर र दुर्गालाल श्रेष्ठले दोसल्ला ओढाई
सम्मान गरे ।

﻿काठमाडौं । संविधानको मस्यौदामा राय माग्न गएका नेताहरुमाथि विभिन्न जिल्लामा आक्रमण भएको छ । रौतहटमा माधव नेपाल, सिराहामा प्रचण्ड, नुवाकोटमा अर्थमन्त्री डा.रामशरण महत, झापामा कृष्ण प्रसाद सिटौला तथा हेटौंडामा कमल थापामाथि आक्रमण प्रयास भएको छ । आक्रमण गर्नेहरु विपक्षी पार्टीका कार्यकर्ताहरु छन् । बदनाम गराउन उनीहरुले नियोजित रुपमा आक्रमण गरिएको बताइएको छ ।

एमाले नेता नेपाल सुझाव संकलनमा रौतहटको गौरमा खटिएकोमा सद्भावन पार्टीका कार्यकर्ताले नियोजित रुपमा आक्रमणको प्रयास गरेका थिए । नगरपालिका हलमा उनीमाथि कुसीले हान्ने प्रयास समेत भएको थियो । दिउसो पनि सोही विषयलाई लिएर झडप भएको थियो । विवाद गर्ने उदेश्यले केही कार्यकर्ता हलभित्र छिर्न खोजेपछि प्रहरीले रोकेको थियो । सोही विषयलाई लिएर विवाद भएकोमा दिउसो प्रहरीले हवाई फायर समेत गरेको छ । झडमा डिएसपी समेत घाइते भएका छन् ।

सिराहामा एमाओवादी अध्यक्ष प्रचण्डमाथि समेत दुव्र्यवहार भएको छ । संघीय समाजवादी फोरम लगायतका केही पार्टीका कार्यकर्ताले उनलाई कालोधन्दा देखाई सुझाव संकलनमा अवरोध गरेका थिए । त्यस्तै झापमा नेता कृष्ण सिटौलामाथि समेत समाजवादी फोरम तथा लिम्बुवान पार्टीका कार्यकर्ताले अवरोध गरेका थिए । हैटौंडामा कमल थापाको कार्यक्रममा पनि झडप हुदा उनको श्रीमती सामान्य घाइते भएकी छिन् । नुवाकोटमा अर्थमन्त्री डा.महतमाथि आक्रमण प्रयास भएको थियो ।

उपेन्द्र यादब र अशोक राईको पार्टी संघीय समाजवादी फोरमले अधिकांश स्थानमा योजनाबद्ध रुपमा जनमत संकलनमा अवरोध गरेका हुन् । उनीहरुले संविधानको मस्यौदा नमान्ने भन्दै आन्दोलन गर्दै आएका छन् । नेता तथा सभासद्माथि आक्रमण बढेपछि गृह मन्त्रालयले सुरक्षामा बिशेष चासो दिएको छ । काठमाडौं लगायत धेरै स्थानमा भने सर्वसाधरण उत्साहित भएर सभासद्लाई सुझाव दिएका छन् । संविधानको अन्तिम मस्यौदामा सोमबार र मंगलबार देशभरी सुझाव संकलनको काम भइरहेको छ ।


﻿नेकपा-माओवादीका अध्यक्ष मोहन वैद्यले लोकतान्त्रिक संसदीय व्यवस्था मान्छु भन्ने तर अदालतको आदेश नमान्ने प्रमुख राजनीतिक दलहरु तानाशाह भएको टिप्पणी गरेका छन् । चितवनको भरतपुरमा आइतबार आयोजित पत्रकार भेटघाटमा वैद्यले १६ बुँदे सहमति कार्यान्वयनमा रोक लगाउने सर्बोच्च अदालतको आदेश सही भएको बताए ।

 संसदीय ब्यवस्था मान्छु भन्ने अनि अदालतको आदेश नमान्ने त्यस्ता दललाई लोकतान्त्रिक कसरी भन्न मिल्छ ?  वैद्यले भने,  उनीहरु लोकतान्त्रिक नभै तानाशाह हुन्, आफ्नै सिद्धान्तलाई आफै बन्चरो हान्ने, संविधानमा एउटा कुरा गर्ने र ब्यवहारमा अर्कै गर्नेहरुले जनपक्षीय संविधान जारी गर्न सक्दैनन् ।  ठूला भनिएका दलहरुले मुलुकलाई निकास दिन नसक्ने भन्दै अध्यक्ष वैद्यले माओवादीले नेपालमा नयाँ जनवादी गणतन्त्र स्थापना गरी छाड्ने जिकीर गरे ।

उनले एकीकृत नेकपा माओवादी र विप्लव नेतृत्वको माओवादीसँग पार्टी एकीकरणको सम्भावना नरहेको स्पष्ट पारे ।  वर्तमानको आवश्यकता पार्टी एकीकरणको भएपनि तत्काल यो सम्भव छैन,  उनले भने । अध्यक्ष वैद्यले राष्ट्रिय स्वाधिनता, गणतन्त्र र जनजिबिकाका समस्या समाधान गर्न नयाँ ढंगको वाम आन्दोलन आवश्यक रहेको दोहोर्& याए । त्यसका लागि कम्युनिष्ट पार्टीहरु नयाँ ढंगले अगाडि बढ्नुपर्ने उनको धारणा थियो ।


﻿१६ मंसिर, काठमाडौं । काठमाडौं उपत्यकामा रहेका बालबालिकाको रगतमा लिड (सिसा) को मात्रा अधिक रहेको हालै गरिएको एक अध्ययनले जनाएको छ ।
सांकेतिक तस्वीर
लिडलाई हाम्रो घर वरपरको वातावरण प्रदुषित बनाउने र स्वास्थ्यमा समस्या निम्त्याउने विषालु धातु मानिन्छ । ६ महिनादेखि ३६ महिनासम्मका बालबालिकाको रगत परीक्षणका क्रममा करिब ४६.४ प्रतिशत बालबालिकामा लिडको मात्रा पाँच गुणाभन्दा बढी रहेको पाइएको हो ।
विश्व स्वास्थ्य संगठनको सहयोगमा स्वास्थ्य मन्त्रालय, राष्ट्रिय स्वास्थ्य अनुसन्धान परिषद्ले उपत्यकाका तीन सय १२ बालबालिकाको रगतमा लिडको मात्रा परीक्षण गरेको थियो । त्रिवि शिक्षण अस्पताल, पाटन अस्पताल र सिद्धी मेमोरियल अस्पतालमा जाँच गर्न आउने बालबालिकामा लिडको मात्रा अधिक पाइएको राष्ट्रिय स्वास्थ्य अनुसन्धान परिषद्ले सार्वजनिक गरेको प्रतिवेदनमा उल्लेख छ ।
प्रतिवेदन अनुसार, परीक्षण गरिएका तीन सय १२ बालबालिकामध्ये जम्मा एक सय ११ जनाको रगतमा लिडको मात्रा ५ माइक्रो ग्राम प्रतिडेसीलिटरभन्दा कम रहेको पाइएको थियो ।
बाँकी एक सय २४ जनामा ५ देखि १० माइक्रो ग्राम प्रतिडेसीलिटर पाइयो । त्यस्तै, ३७ जनामा १० देखि १५, १५ जनामा १५ देखि २०, १२ जनामा २० देखि २५ र ६ जनामा २५ देखि ३० माइक्रो ग्राम रहेको अनुसन्धानमा देखियो । यो तथ्यांक विश्व स्वास्थ्य संगठनले तय गरेको मापदण्डभन्दा झन्डै पाँच गुणा बढी हो ।
यसभन्दा पनि केही बालबालिकामा ३० देखि माथि ४५ मिलिग्राम प्रतिडेसीलिटरसम्म रहेको भेटियो । यो नतिजा विश्व स्वास्थ्य संगठनले तोकेको मापदण्डभन्दा नौ गुणा बढी हो । विश्व स्वास्थ्य संगठनले रगतमा लिडको मात्र ५ मिलिग्राम प्रतिडेसीलिटरलाई सामान्य मानेको छ ।
खासगरी इनामेलले रंग्याएका घर तथा विद्यालयबाट बालबालिकाको रगतमा हानिकारक लिडको मात्रा अधिक पाइएको अनुसन्धानले देखाएको छ । त्यस्तै, धूलो-मैलोमा खेल्ने बालबालिकामा पनि अन्य बालबालिकामा भन्दा लिडको मात्रा अधिक रहेको राष्ट्रिय स्वास्थ्य अनुसन्धान परिषद्ले बताएको छ । यो अवस्था बालिकाको तुलनामा बालकहरुमा बढी देखियो ।
शरीरमा लिडको थोरै प्रवेशले पनि गम्भीर समस्या निम्त्याउँछ । हालैको नयाँ अध्ययन अनुसार बाल्यावस्थामै लिडको सम्पर्कमा आउनेहरुमध्ये ६० हजार बालबालिकामा बौद्धिक क्षमता ह्रास हुने समस्या हुने गरेको छ ।
रगतमा लिडको मात्रा बढी हुँदा सुरुमा बालबालिकाको बौद्धिक क्षमतामा ह्रास आउनुका साथै वृद्धि-विकासमा समेत असर पुर्‍याउने परिषद्का सदस्य-सचिव डा. खेमबहादुर कार्कीले बताए । उनले अनलाइनखबरसित भने, ‘यो क्रम नरोकिए र बढ्दै गए यसले शरीरमा हेमोग्लोविनको कमी गरी रक्तअल्पता भई मानिसको मृत्यु समेत गराउन सक्छ ।’
यसबाट बच्न अभिभावक तथा समाजले रङमा प्रयोग हुने लिडको मात्रा घटाउन र लिडको सम्पर्कबाट हुन सक्ने समस्याबारे बेलैमा सचेत हुनुपर्ने डा. कार्की सुझाव दिन्छन् ।
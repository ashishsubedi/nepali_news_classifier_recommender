
﻿उपल्लो रुकुमको मैंकोट गाविसमा पर्ने चार हजार  पाँच सय मिटर उचाइको पुपाल लेकमा यार्सागुम्बा संकलन सुरु भएको छ । १६ जेठपछि औपचारिक रूपमा पुपाल लेकमा यार्सा संकलनका लागि प्रवेश दिइने भएकाले प्रवेश अनुमति लिन विभिन्न जिल्लाका संकलक दुले लेकमा जम्मा भएका छन् । यार्सा पाइने पुपाल लेक पुग्न दुलेबाट एक दिन लाग्छ । त्यहाँ पुगेर फर्किएका नयाँ पत्रिकाका योगेश ढकालले लक्ष्मीप्रसाद पुनसँग कुरा गरेका छन् । पुपाल लेकमा कसरी सुरु भयो यार्सा संकलन ? पुनले भने :
त्यो नजिकै देखिएको पुथा हिमाल हो । धौलागिरि शृंखलामा पर्ने यो हिमाल सात हजार चार सय २६ मिटर अग्लो छ । पारिपट्टि रोल्पाको जलजला लेक पर्छ । पुपाल लेक चार हजार पाँच सय मिटर उचाइमा छ । पछिल्लो समय त यो यार्सागुम्बाका लागि निकै चर्चित भएको छ ।
त्यहाँ पुग्न मैंकोटबाटै चाहिँ दुई दिन लाग्छ । पुपाल पुन मगरको उद्गम थलोका रूपमा पनि चिनिन्छ ।अनि पत्ता लाग्यो यार्सा
पुपालमा यार्सागुम्बा छ भनेर पहिले केही थाहा थिएन । ०३५–३६ सालसम्म पनि हामी यसबारे बेखबर थियौँ । त्यतिवेला तिब्बती शरणार्थीले भने पुपाल लेकमा यार्सा टिप्दा रहेछन् । हामीले त यार्साको नाम पनि सुनेका थिएनौँ । अहिले पनि धेरैले यार्सालाई जीवनबुटी, च्याउकीरा, कीरा नै भन्छन् । त्यसमाथि यो बिक्री–वितरण गरेर आम्दानी पनि गर्न सकिन्छ भन्ने कुनै कल्पना थिएन ।
तिब्बतमा चाहिँ औषधोपचारमा यार्सागुम्बाको प्रयोग झन्डै दुई हजार वर्षअघिदेखि नै गर्न थालिएको रहेछ । यार्सा सेवनले शरीरको रोग प्रतिरोधात्मक क्षमता बढाउँछ भन्ने मान्यताको विकासचाहिँ हिमाली पाटनमा याकले यार्सा खाएपछि उनीहरूमा देखिएको ताकतबाट भएको हो । पछि, याक गोठालाले यार्सा सेवनको प्रचलन सुरु गरे ।
०४०–४१ सालतिरको कुरा हो । हामीलाई तिब्बती शरणार्थीले यसबारे थाहा दिए । पुपाल पुगेका उनीहरू यार्सा टिप्दा रहेछन् । त्यसरी टिपेको यार्सागुम्बा डोल्पातिरबाट तिब्बत पठाउने गर्दा रहेछन् । त्यतिवेला उनीहरू घोडाको व्यापार गर्थे । घोडा बेच्ने निहँुमा उनीहरू तिब्बततिर यार्सा बेच्दा रहेछन् । तर, पछि उनीहरूसँग संगत हुन थालेपछि स्थानीयले यसबारे थाहा पाए ।एक रुपैयाँको जमाना
एउटा यस्तो समय पनि थियो, जतिवेला यार्सागुम्बाको मोल एक रुपैयाँ मात्र थियो । यो ०४० सालतिरको कुरा हो । हामी प्रतिगोटामा होइन, धार्नीमा कुरा गथ्र्यौँ । सयमा गणना हुन्थ्यो ।
त्यसो त त्यतिवेला यार्सा प्रशस्त पनि पाइन्थ्यो । एकजनाले एक दिनमा आठ सयदेखि नौ सयवटासम्म टिप्न सक्थ्यो । अनि धार्नीमा बिक्री हुन्थ्यो । तिब्बती शरणार्थीले नै त्यो किन्थे । कतिसम्म भने उनीहरू ‘तिमीहरूलाई यो कीरा काम लाग्दैन’ भन्दै नटिप्न पनि अनुरोध गर्थे । तर, पैसा पाइने भएपछि मैंकोटबाट यार्सागुम्बा टिप्न जानेको लर्को लाग्न थाल्यो । अनि दुई–तीन वर्षभित्रै प्रतिगोटा तीन रुपैयाँ पुग्यो । पछि, ०५५–५६ सालतिर प्रतिगोटा दुई–तीन सय पर्न थालिसकेको थियो । बोरामा टिप्दा मोल भएन, मोल हुँदा यार्सा पाइन छाड्यो । अहिले पुपाल लेकमा यार्सागुम्बा हराउन  थालेको छ ।यसरी छुट्याइन्छ ग्रेड
यार्सागुम्बा संकलन जेठ १५ देखि असारको २० सम्म हुन्छ । पुपाल लेकमा यार्सागुम्बालाई चार ग्रेडमा विभाजन गरिएको छ । ‘ए’ ग्रेडको यार्सागुम्बा निकै मोटो, ठूलो र सुनझैँ टल्कने हुन्छ । यो प्रतिगोटा १२ सय रुपैयाँ पर्छ ।
‘बी’ ग्रेडको यार्सागुम्बा अलिक सानो हुन्छ । त्यसको मूल्य प्रतिगोटा नौ सयदेखि एक हजारसम्म पर्छ । त्योभन्दा सानोलाई ‘सी’ ग्रेड र त्यसको मूल्य प्रतिगोटा सातदेखि आठ सय रुपैयाँसम्म पर्छ । टुक्रा भएका र धेरै सानालाई ‘डी’ ग्रेडमा राखिन्छ र त्यसको मूल्य प्रतिगोटा तीन सयदेखि पाँच सय रुपैयाँसम्म पर्छ ।
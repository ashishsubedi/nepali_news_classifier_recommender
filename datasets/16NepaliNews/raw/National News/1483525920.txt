
﻿
२० पुस, काठमाडौं । सभामुख ओनसरी घर्तीले बुधबार बिहानै बालुवाटारमा प्रधानमन्त्री प्रचण्डसँग भेटवार्ता गरेकी छिन् । बिहान साढे ७ बजेतिरै प्रधानमन्त्री निवास बालुवाटार पुगेकी सभामुखले पुस २४ गतेसम्म संसद स्थगित भएको समयमा दलहरुवीच सहमति जुटाउन प्रधानमन्त्रीलाई आग्रह गरेकी छिन् ।
सभामुख ओनसरी घर्तीले अन्य दलका प्रमुख नेताहरुलाई मंगलबार नै भेट गरिसकेकी थिइन् । प्रधानमन्त्री पूर्वी नेपालको भ्रमणमा गएका कारण सभामुखले भेट्न नपाएकाले बुधबार बिहान भेट गरेको सभामुखको सचिवालयले अनलाइनखबरलाई जानकारी दियो ।
सचिवालय स्रोतले भन्यो-‘ एमाले अध्यक्ष केपी ओलीसँग सभामुखको भेट हिजो नयाँ बानेश्वरमा भयो । कार्यव्यवस्था परामर्श समितिको बैठकमा कांग्रेस नेता रामचन्द्र पौडेलसँग सभामुखको कुराकानी भयो । कांग्रेस सभापति शेरबहादुर देउवालाई घर्तीले मंगलबार टेलीफोन गरेर पुस २४ सम्म सहमति खोज्न आग्रह गरिन् ।’
बालुवाटारमा बुधबार बिहान भएको भेटमा सभामुख घर्तीले प्रधानमन्त्री प्रचण्डलाई सरकारको नेतृत्वकर्ताको हैसियतले दलहरुवीच सम्वाद गरी सहमति खोज्न आग्रह गरिन् ।
सभामुखको आग्रहपछि प्रधाानमन्त्री प्रचण्डले आजैदेखि सहमति खोज्न लागिपर्ने बताएका थिए ।
सभामुखले सहमति जुटाउन विभिन्न दलका नेताहरुसँग गरिरहेको छलफल र प्रयासलाई सकारात्मक भन्दै प्रधानमन्त्रीले प्रशंसा गरेका थिए ।
सर्वोच्च अदालतले संविधान संशोधन प्रस्ताव अघि बढाउन बाटो खोले पनि एमालेले संसदमा गरेको अवरोध कायमै राख्दा मंगलबार संसदको बैठक सुचारु हुन सकेन । अब अर्को बैठक पुस २४ गते बोलाइएको छ ।

﻿अमेरिका अध्ययनमा जान चाहने विद्यार्थीलाई अबदेखि सहज हुने भएको छ । १९ जेठबाट लागू हुने गरी अमेरिकाले विद्यार्थी तथा पर्यटक भिसामा अमेरिका भिसाको आवेदन दिन बैंक मौज्दात विवरण, जग्गासम्बन्धी कागजात, निमन्त्रणापत्र वा त्यस्तै अन्य कागजपत्र ल्याउनु नपर्ने व्यवस्था गरेको हो ।
नेपालस्थित संयुक्त राज्य अमेरिकाको राजदूतावासका अनुसार आवेदकहरूलाई सम्भावित छलकपटबाट जोगाउनका साथै उनीहरूको पैसा र समय बचत गर्न कागजातमा सहज बनाइएको हो । बैंक मौज्दात विवरण, जग्गासम्बन्धी कागजात, निमन्त्रणापत्र वा त्यस्तै अन्य कागजपत्र ल्याएमा दूतावासको सुरक्षा इकाईको हातमा छाड्न लगाइने दूतावासले जनाएको छ ।
१९ जेठपछि विद्यार्थी तथा पर्यटक भिसामा आवेदन दिन राहदानी, पुराना राहदानी, डिए–१६० कन्फर्मेसन पेज, आवेदन शुल्क भुक्तानी रसिद, फोटो, विद्यार्थी भिसाका लागि आई–२०, ट्रान्सक्रिप्ट आवश्यक पर्छ । आवेदकका ती डकुमेन्टलाई अन्तर्वार्तामा ल्याइएका सम्पूर्ण शैक्षिक ट्रान्सक्रिप्टहरूले प्रमाणीकरण गर्दछ ।
अमेरिकी दूतावासमा आवेदकहरूले हालैका महिनामा कन्सल्टेन्सीहरूलाई अन्तर्वार्ताका लागि कागजपत्र तयार पार्न वा प्राप्त गर्न नगद रकम तिर्ने गरेको र त्यस्ता कागजपत्रहरू कन्सुलर अधिकृतहरूले नखोज्ने गुनासो गरेको दूतावासको पब्लिक अफेयर्स सेक्सनले जनाएको छ । कन्सल्टेन्सीले भिसा दिलाइदिने वाचासहित आवेदकबाट उनीहरूको पहिचानसम्बन्धी गोप्य सूचनाको दुरुपयोग हुनसक्ने कागजातसमेत लिने गरेको जानकारी दूतावासले प्राप्त गरेको जनाएको छ ।
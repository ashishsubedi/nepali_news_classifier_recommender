
﻿काठमाडौं । नेपाल विद्यार्थी संघ (नेविसंघ) ले तीन दिने समयसीमा दिँदै स्ववियु निर्वाचनको मिति घोषणा गर्न माग गरेको छ । काठमाडौं उपत्यकाका ५१ वटा नेविसंघ इकाई समितिका सभापतिसहित शुक्रबार नेविसंघले त्रिबि पदाधिकारीलाई तीन दिनभित्र निर्वाचनको मिति तोक्न आग्रह गरेको हो ।
चार बुँदे माग प्रस्तुत गर्दै नेसिंघले माग पुरा नभए आन्दोलन गर्ने चेतावनी समेत दिएको छ । “पुरानो सहमति अनुसार काम नगर्ने र उमेरको हदबन्दी लगाएर यही चैत २८ गते निर्वाचनको मिति घोषणा गर्ने तयारीगरेपछि हामीले त्यसको विरोध गर्दै ज्ञापन पत्र बुझाएका हौं”, नेविसंघ प्रवक्ता युपी लामिछानले भने, “पुरानो सहमति अनुसार यो पटक उमेरको हदबन्दी लगाउनु पाइँदैन । त्यसो भयो भने हामी देशव्यापी आन्दोलनमा जान्छौं ।”
प्रत्यक्ष निर्वाचन प्रणालीको माग गर्दै नेसिंघले कालोबजारी बिरुद्ध आन्दोलन गर्ने चेतावनी दिएको छ । नेविसंघको मागपत्र बुझ्दै त्रिबिका उपकुलपति तीर्थ खनियाँले आफूहरु निर्वाचनको पक्षमा रहेको बताए । उनले उमेरको हदबन्दीको विषय वैशाख ९ गते बस्ने सिनेट बैठकले निर्णय गर्ने जानकारी दिए ।
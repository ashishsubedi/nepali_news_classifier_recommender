
﻿२५ चैत, रौतहट । रौतहटको गौरमा एकसाता देखि चलिरहेको आन्दोलन फिर्ता भएको छ । दोस्रो चरणको आन्दोलन अन्तर्गत चैत्र १८ गतेबाट गौर आन्दोलन चर्किएको थियो । उद्योग वाणिज्य संघको अगुवाईमा सहमति गरिएपछि आज रातीदेखि आन्दोलन फिर्ता भएको हो । उद्योग वाणिज्य संघ, स्थानिय प्रशासन र नेपाल पत्रकार महासंघको सहभागितामा राति १२ बजेसम्म चलेको वार्ताबाट निकास निस्किएको प्रमुख जिल्ला अधिकारी मदन भुजेलले बताए । उद्योग वाणिज्य संघ रौतहटका अध्यक्ष कान्तमणि जयसवालले स्थानीय प्रशासनले आफ्ना मागहरु पूरागर्ने लिखित प्रतिबद्धता गरेपछि आन्दोलनका कार्यक्रम फिर्ता लिएको बताए ।

आन्दोलनका क्रममा घाइते भएकाहरुलाई सरकारी खर्चमा उपचार, प्रहरीको गाडीको ठक्कर बाट मृत्यु भएका राम अशिष ठाकुरलाई शहीद घोषणाको लागि सिफारिस, मृतकको परिवारलाई तत्कालका लागि ८ लाख रुपैयाँ क्षतिपूर्ति, आश्रित परिवारका एक सदस्यलाई स्थानीय तहबाट सीप अनुसारको रोजगारी, आन्दोलनको क्रममा भएको प्रहरी दमनको विषयमा उच्चस्तरीय छानबिन समिति गठन गर्ने सहमति भएपछि जारी रहेको आन्दोलनको सम्पूर्ण कार्यक्रम फिर्ता लिएको उद्योग वाणिज्य संघले जनाएको छ ।


﻿काठमाडौं ।
संयुक्त लोकतान्त्रिक मधेसी मोर्चाले पुराना सहमति तथा सम्झौता कार्यान्वयन नभएसम्म सरकारसँग वार्तामा नबस्ने बताएको छ ।
मोर्चाको बैठकले सरकारलाई पत्र पठाइ यस्तो जानकारी गराएको हो ।
मोर्चाको विहीबार बसेको बैठकपछि सरकारलाई फ्याक्समार्फत पत्र पठाइएको थियो ।
सरकारसँग भएका २२ बुँदे र ८ बुँदे सम्झौता कार्यान्वयन हुनुपर्ने,फाष्ट ट्रयाकबाट जारी गरिएको संविधान पुनर्लेखन गर्न सरकार तयार हुनुपर्ने, मधेस आन्दोलनमा मारिएकालाई शहिद घोषणा गरी क्षतिपुर्ति उपलब्ध गराउनुपर्ने, सरकारद्धारा जारी रहेको धरपकड र थुनामा राख्ने प्रक्रिया खारेज गरिनुपर्ने, आन्दोलनका घाइतेलाई राज्यले उपचार गराउनुपर्ने, मधेस आन्दोलनमा बल प्रयोग गरी गरिएको नरसंहारको सम्बन्धमा निष्पक्ष न्यायिक छानविन आयोग गठन गरिनुपर्ने लगायतका सर्त मोर्चाले अघि सारेको छ ।
त्यसपछि मात्रै वार्ता गर्ने मोर्चाका नेता महिन्द्र राय यादवले जानकारी दिए । मोर्चाले सरकारले वार्तामा बोलाउँदा संघीय गठबन्धनलाई पनि बोलाउनुपर्ने माग अघि सारेको छ ।
“३६ पटक वार्ता भएपनि सरकार गम्भीर देखिएन,”यादवले भने,“माग पुरा गर्न सरकार तयार छैन । संविधानमा गरिएको भनिएको पहिलो संशोधन आन्दोलनकारीको माग अनुसार नभई भ्रम सिर्जना गर्न मात्र गरिएको हो ।”
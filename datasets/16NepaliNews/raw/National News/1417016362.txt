
﻿काठमाडौँ, १० मङ्सिर - सूचना तथा सञ्चार मन्त्री डा मीनेन्द्र रिजालले दक्षिण एसियाली क्षेत्रीय सहयोग सङ्गठन (सार्क) को १८औँ शिखर सम्मेलनका लागि लाजिम्पाटस्थित होटल र्& याडिसनमा व्यवस्था गरिएको सञ्चार केन्द्र (मिडिया सेन्टर) को आज अवलोकन गर्नुभएको छ । 

केन्द्रमा स्वदेशी र विदेशी पत्रकारले गरिरहेको सूचना सङ्कलन र सम्प्रेषणबारे मन्त्री डा रिजालले स्थलगत जानकारी लिनुभएको थियो । उहाँले त्यहाँ रहेका विदेशी पत्रकारसँग केन्द्रको व्यवस्थापनमा कुनै कमजोरी छ कि भनी जिज्ञासा पनि गर्नुभएको थियो । 

मन्त्री डा रिजाललाई परराष्ट्र मन्त्रालयका प्रवक्ता खगनाथ अधिकारी, त्यहाँस्थित सूचना विभागका कर्मचारी र प्रहरी अधिकृतले केन्द्रको वस्तुस्थितिबारे अवगत गराउनुभएको थियो । 

केन्द्रबाट नेपाललगायत १८ देशका गरी एक हजार आठ पत्रकारले शिखर सम्मेलनका लागि प्रेस पास लिएका थिए । यसमा ६३५ स्वदेशी पत्रकार छन् । विदेशीमा सबैभन्दा बढी भारतबाट १४६ पत्रकार आएका छन् । यस्तै बङ्गलादेश १२७, पाकिस्तान २३, श्रीलङ्का २०, अफगानिस्तान १९, भुटानका छ, माल्दिभ्सका छ पत्रकार छन् । यस्तै बेलायतका पाँच, अमेरिकाका पाँच, चीनका चार, जापानका पाँच पत्रकारले प्रेस पास लिएको सूचना विभागले जनाएको छ ।

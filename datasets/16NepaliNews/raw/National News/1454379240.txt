
﻿४३ सय क्युफिट काठ कुहियो
उपत्यकामा इन्धनको अभावले खाना बनाउन समस्या भएका वेला कुहिएर ठूलो परिमाणमा काठ खेर गएको छ । जिल्ला वन कार्यालय काठमाडौंको लापरबाहीले चार हजार तीन सय क्युफिट काठ कुहिएर खेर गएको हो । गोकर्णको यज्ञडोल (जगडोल) सामुदायिक वनको काठ कुहिएर खेर गएको सरोकारवालाले बताएका छन् ।
 रूख काट्न सरकारले दियो अनुमति
११ जेठ ०६४ मा बसेको मन्त्रिपरिषद् बैठकले जगडोल सामुदायिक वनमा स्मारक बनाउने निर्णय गरेको थियो । राणाशासनदेखि हालसम्म स्वतन्त्रताका लागि जीवन अर्पण गरेका सहिदका नाममा राष्ट्रिय सहिद स्मारक बनाउने सरकारको निर्णयअनुसार काम अघि बढ्यो । निर्माण कार्य सुरु भएपछि निर्माणस्थलमा परेका चार सय ४५ रूख काट्न मन्त्रिपरिषद्को ४ वैशाख २०६९ को बैठकले वन कार्यालयलाई अनुमति दियो ।
 रूख काटियो, तर बिक्री गरिएन
मन्त्रिपरिषद्ले काटिएका रूखको लिलाम गरी राजस्व दाखिला गर्ने जिम्मेवारी जिल्ला वन कार्यालय काठमाडौंलाई दिएको थियो । कार्यालयले सामुदायिक वनबाट काटिएका काठ लिलाम बिक्री गर्ने प्रक्रिया सुरु भए पनि आजसम्म पूरा भएन । जसका कारण काठ कुहिएर गयो । स्मारकका अध्यक्ष सुदर्शन सिग्देलले वन कार्यालयको लापरबाहीका कारण ठूलो परिमाणमा काठ खेर गएको बताए ।
कसले बिक्री गर्ने भन्नेमै विवाद
रूख काटेपछि लामो समयदेखि इलाका रेन्जपोस्ट कार्यालय परिसरमा थुपारेर राखिएको छ । अधिकांश काठ काम नलाग्ने अवस्थामा पुगिसकेका छन् । ती काठ लिलाम बिक्री कसले गर्ने भन्ने विवाद हुँदा लिलाम प्रक्रियाअगाडि बढ्न सकेको छैन ।
सबैका आ–आफ्नै दाबी
सामुदायिक वनको अध्यक्षसमेत रहेका सिग्देलले कटान गरिएका रूख बिक्री गर्ने जिम्मा मध्यमाञ्चल क्षेत्रीय वन निर्देशनालयले सामुदायिक वनलाई नै दिने निर्णय गरी वन मन्त्रालयमा सिफारिस गरेको दाबी गरे । उनले भने, ‘तर मन्त्रालयले केही निर्णय नगरेपछि काठ अलपत्र बनेको हो ।’ उता, वन कार्यालयका अधिकारी भने आफ्नो कारणले काठ कुहिएको मान्न तयार छैनन् ।
 १५ लाख राजस्व गुम्यो
वन कार्यालयको लापरबाहीले १५ लाख रुपैयाँ राजस्व गुमेको रेन्जपोस्ट कार्यालयका कर्मचारीकै गुनासो छ । वन मन्त्रालयका प्रवक्ता कृष्णप्रसाद आचार्यले वन विभागले यससम्बन्धी प्रस्ताव मन्त्रालयमा नल्याएकाले अघि बढ्न नसकिएको बताए । (रासस)
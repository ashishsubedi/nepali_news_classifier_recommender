
﻿
१ मंसिर, काठमाडौं । प्रधानमन्त्री पुष्पकमल दाहाल ‘प्रचण्ड’ले हरेक दिन कार्यालय शुरु भएपछि करिब एक घण्टा ठूला भौतिक पूर्वाधारको प्रगतिबारे सम्बन्धित अधिकारीसँग छलफल गर्ने भएका छन् ।
भौतिक पूर्वाधारको विकासको अवस्था नाजुन स्थितिमा पुगेको भन्दै प्रधानमन्त्रीले त्यसमा चासो राखेको प्रधानमन्त्री कार्यालयले जनाएको छ ।
‘प्रधानमन्त्रीको ध्यान भौतिक पूर्वाधार विकास र सडकको स्तरउन्नती तथा विस्तारमा पुगेको छ, प्रधानमन्त्री कार्यालय अन्तरगत आर्थिक पूर्वाधार विकास महाशाखा हेर्ने सचिव टंकमणि शर्माले भने, ‘काम गर्न अप्ठेरा भए सहयोग गर्ने र नियतबस काम नगर्ने अधिकारीमाथि कारबाही हुन्छ ।’
प्रधानमन्त्री प्रचण्डले आजै सडक विभागका महानिर्देशक देवेन्द्र कार्कीलाई बोलाएर सबैजसो सडकमा खाल्डाखुल्डी बढेको तर विभागले त्यसको सुधारमा किन ध्यान नदिएको भन्दै चासो राखेका छन् । प्रधानमन्त्रीले सडकका खाल्डाखुल्डी चाँडै पुर्न र सडक विस्तार र स्तरउन्नतीको कामलाई तिव्र पार्न निर्देशनसमेत दिएका छन् ।
यसअघि प्रधानमन्त्री र प्रधानमन्त्रीको कार्यालयले पटक-पटक सडकका खाल्डाखुल्डी पुर्न र सडकलाई सुरक्षित राख्न निर्देशन दिएपनि विभागले निर्देशन पालना गरेको थिएन ।
यस्तै प्रधानमन्त्री प्रचण्डले हरेक १५ दिनमा प्रत्येक राष्ट्रिय गौरवका आयोजनाको प्रगति विवरण पेश गर्न समेत आर्थिक पूर्वाधार महाशाखालाई निर्देशन दिएका छन् ।
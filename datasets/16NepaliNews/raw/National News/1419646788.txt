
﻿नवगठित नेकपा माओवादीले राजधानीको खुलामञ्चमा आयोजना गरेको जनसभामा माओवादीहरु फेरि उर्लिएका छन् । शान्तिप्रक्रियामा भर्खर आउँदा माओवादीले आयोजना गर्ने कार्यक्रमहरुको झल्को दिनेगरी आज नेत्रविक्रम चन्द विप्लव नेतृत्वको माओवादीले आयोजना गरेको कार्यक्रममा ठूलो सहभागिता देखिएको छ । आजको सभामा माओवादीले अब के कस्तो कार्यक्रम अगाडि बढाउँछ भन्नेबारे प्रष्ट पार्ने बताइएको छ ।  राजधानीका विभिन्न ठाउँबाट सांस्कृतिक झाँकीसहितको जुलसहरु खुलामञ्चमा आएका छन् । जुलुसको नेतृत्व माओवादीका प्रमुख नेताहरुले नेतृत्व गरेका थिए । कालीमाटी, त्रिपुरेश्वर, सुन्धारा हुँदै खुलामञ्चमा आएको जुलुसको नेतृत्व स्वयम माओवादीका संयोजक विप्लवले गरेका थिए । त्यसैगरी लैनचौर, केशरमहलहुँदै खुलामञ्चमा आएको जुलुसको नेतृत्व अर्का नेता प्रकाण्ड र बबरमहल, माइतीघर मण्डला हुँदै खुलामञ्चमा आएको जुलुसको नेतृत्व नेता धर्मेन्द्र बास्तोलाले नेतृत्व गरेका गरेका थिए । त्यसैगरी ललितपुर, डिल्लीबजारलगायत अन्य ठाउँबाट पनि जुलुसहरु निकालिएको थियो ।  माओवादीले विश्व सर्वहारा क्रान्तिका नेता माओत्सेतुङको १२२ औं जन्मजयन्तिका अवसरमा माओवादीले यो कार्यक्रमको आयोजना गरेको हो । कार्यक्रममा नवगठित माओवादीका संयोजक नेत्रविक्रम चन्द विप्लवसहितका नेताहरुले सम्वोधन गर्ने बताइएको छ ।  पुराना नेताहरुले माओवादी आन्दोलनलाई पूर्णता दिन नसकेको र जनयुद्धलाई संसदवादमा पतन गर्न खोजेको भन्दै विप्लवको नेतृत्वमा नवगठित माओवादीले नेपालमा जनताको सशक्त आन्दोलनको उठान गर्ने बताउँदै आएको छ । जनयुद्धबाट शान्ति प्रक्रियामा आउँदा संसदवादी दलहरुसँग गरिएको १२ बुँदे सहमति, विस्तृत शान्ति सम्झौतालाई चटक्क भुलेर कांग्रेस एमालेले आफ्नो स्वार्थमा अघि बढेको बताउँदै त्यसको पुनरावलोकन गर्नुपर्ने पनि माओवादीले बताएको छ । त्यसको खास मर्म र त्यतिबेला भएका लिखित अलिखित सहमतिहरुलाई भुलेमा शान्तिप्रक्रियाले गलत परिणाम दिने र नेपालमा जनताले फेरि हतियार उठाउनुपर्ने बाध्यता सिर्जना हुने चेतावनी पनि माओवादीले दिएको छ ।  आज खुलामञ्चमा आयोजना गरिएको सभातर्फ धेरैले विभिन्न चासोका साथ नियालेका छन् । माओवादी टुक्रिदै गएका बेला माओवादी पंक्तिमा नयाँ आशा देखाएका विप्लवको पार्टीले के कति मान्छेहरु ल्याउँछ भनेर पनि धेरैले हेरेका छन् ।  खुलामञ्चको आजको सभाको संचालन प्रवक्ता खड्गबहादुर विश्वकर्मा प्रकाण्डले गरेका छन् भने प्रमुख वक्ताका रुपमा विप्लव छन् । त्यसैगरै माओवादीका अन्य नेताहरुको पंक्ति मञ्चमा बसेका छन् । सभाको अध्यक्षता ईश्वरी दाहालले गरेका छन् । कार्यक्रममा माओवादीको सामना परिवारले विभिन्न सांस्कृतिक प्रस्तुतिहरु दिने बताइएको छ ।                   

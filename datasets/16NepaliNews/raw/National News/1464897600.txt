
﻿काठमाडौं । सरकारको नेतृत्व गरिरहेको दल नेकपा एमाले र प्रमुख सत्तासाझेदार नेकपा माओवादी केन्द्रबीच सत्ता सञ्चालनको विषयमा विवाद बढेको छ ।
गृहमन्त्री शक्ती बस्नेतले केही दिनअघि सरुवा गरेका १५ जिल्लाका प्रमुख जिल्ला अधिकारी (सीडीओे) हरु प्रधानमन्त्री तथा मन्त्रीपरिषद् कार्यालयले रद्द गर्न निर्देशन दिएपछि माओवादी केन्द्र र एमालेबीच विवाद बढेको हो । विवाद बढेपछि माओवादी मन्त्रीहरुले बिहीबारको मन्त्रीपरिषद्को बैठक बहिस्कार गरेका छन् ।
बुधबार प्रधानमन्त्री तथा मन्त्रीपरिषद् कार्यालयले सीडीओ सरुवा रद्द गरेपछि माओवादी मन्त्रीहरुले मन्त्रीपरिषद्को बैठक बहिस्कार गरेको माओवादी केन्द्रका हेडक्वार्टर सदस्य तिलक परियारले जानकारी दिए । परियारले भने, “सीडीओ सरुवा रद्द र अन्य केही विषयमा एमालेले माओवादीलाई बेवास्ता गर्दै अगाडि बढेको छ । त्यसैले हामीले मन्त्रीपरिषद्को बैठक बहिस्कार गरेका हौं ।”
बजेट पनि एकलौटी ल्याएको भन्दै माओवादी असन्तुष्ट छ ।
माओवादीतर्फबाट सामान्य प्रशासन मन्त्री रहेकी रेखा शर्माले भने आफूहरुले मन्त्रीपरिषद् बैठक बहिस्कार नगरेको बताइन् । उनले भनिन्, “पोलिट्व्यूरोको बैठक भएकोले आफूहरु मन्त्रीपरिषद्को बैठकमा उपस्थित हुन नसकेको मात्र हो बहिस्कार गरेको होइन ।”
यसैबीच बजेट पारितपछि माओवादी केन्द्रले सरकारको विकल्प खोज्ने भएको छ । केन्द्रका नेता मणि थापाले मधेसी मोर्चा, कांग्रेस लगायतका दलसँग छलफल गरेर सरकार परिवर्तन गर्ने बताए । उनले भने,“संविधान कार्यान्वयन गर्न पनि राष्ट्रिय सरकार आवश्यक छ । यो सरकार राष्ट्रिय सरकार बन्ने सम्भावना एकदम कम छ । त्यसैले पार्टीको एक महिने कार्यक्रमपछि सरकार परिवर्तनबारे छलफल सुरु हुन्छ ।”
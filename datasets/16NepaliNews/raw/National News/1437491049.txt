
﻿सङ्घीय समाजवादी फोरमको काठमाडौंका कार्यकर्ताहरुले पूर्वप्रधानमन्त्री शेरबहादुर देउवाको उपस्थितिमा भइरहेको मस्यौदा संविधानको सुझाव संकलन स्थलमै च्यातेका छन् । सयौं जनताहरुले मस्यौदा संविधान च्याटेर विरोध प्रदर्शन गर्दा सुझाव संकलन कार्य नै प्रभावित भएको छ । आज साउन ५ गते विहान काठमाडौं, बौद्धको समता स्कुलको प्रांगणमा भइरहेको उक्त कार्यक्रममा सङ्घीय समाजवादी फोरमका नेता आङ्काजी शेर्पाले मस्यौदा संविधानप्रति अहमति राखेर सम्बोधन गरेपछि उपस्थित सयौं जनसमुदायले समर्थनमा मस्यौदा संविधान च्याटेर प्रदर्शन गरेका थिए । प्रदर्शनकारीलाई कार्यक्रमस्थलबाट हटाउन खोज्दा तनाव बढेपछि प्रहरीहरु पछि हटेका थिए । उक्त कार्यक्रममा कालो झण्डा प्रदर्शन गर्दै घण्टौं नाराबाजी गरेपछि सुझाव दिन आएका व्यक्तिहरु पनि कार्यक्रमस्थल छाडेर गएका थिए ।

कार्यक्रममा शेरबहादुर देउवालगायत एमाले सभासद् रामेश्वर फुँयालको उपस्थितिमा थियो । नाराबाजीले गर्दा कार्यक्रमस्थलमा राखिएको माइकले दिइएका सुझाव पनि राम्ररी सुन्न नसकेपछि कार्यक्रम स्थगित गरिएको थियो । सयौं प्रहरीहरुले घेरा हालेर नेताहरुको सुरक्षा गर्दै कार्यक्रम संचालन गर्न खोजे पनि प्रदर्शनकारीहरुको प्रदर्शनले कार्यक्रम प्रभावित हुन गएको छ । विरोध प्रदर्शनमा सङ्घीय समाजवादी फोरमका केन्द्रीय सदस्यहरु सानुराजा शाक्य, नोर्साङ शेर्पा, लालबहादुर तामाङ, काठमाडौं जिल्ला अध्यक्ष मनरत्न शाक्यलगायतले नेतृत्व गरेका थिए ।  


﻿२० पुस, काठमाडौं । ठूला दलहरु मधेसका जिल्लामा जानै हिच्किचाइरहेका बेला एमाले निकट भातृ संगठन युवा संघले तराईका संवेदनशील जिल्ला छानी-छानी अभियान छेडेको छ । वीरगञ्जको घन्टाघरदेखि सप्तरीको भारदहसम्म आफ्ना पाँच हजार कार्यकर्ता क्रियाशील रहेको दाबी संगठनले गरेको छ ।
आन्दोलनकारीसित मुठभेडको डरले दलहरु तराई जान डराए पनि युवा संघको अभियानमा भने कुनै व्यवधान नभएको अध्यक्ष राजीव पहारी बताउँछन् । २० दिन देखि जारी रहेको तराई-मधेस अभियानका क्रममा १४ जिल्लामा गतिविधिहरु अघि बढाएको उनको भनाइ छ ।
संविधानबारे रहेका भ्रम निवारणका लागि मधेसका जिल्लामा पुगेर अन्तरक्रिया र सभाहरु गर्ने अभियान युवा संघले सुरु गरेको हो । पहारी भन्छन्, ‘हामीलाई हरेक जिल्लामा स्वागत र प्रोत्साहन गरिएको छ । आन्दोलनकारीका तर्फबाट पनि कुनै किसिमको रोकटोक अहिलेसम्म भएको छैन ।’
केन्द्रीय पदाधिकारीलाई जिल्ला भागै लगाएर युवा संघले अभियान अघि बढाएको छ । आफ्नो भागमा रहेको तराईको सबैभन्दा संवेदनशील जिल्ला पर्साको घन्टाघरमा पुगेका पहारीले नागरिक समाजदेखी आन्दोलनकारी शक्तिका प्रतिनिधि समेतलाई राखेर अन्तरक्रिया गरेको अनलाइनखबरसित बताए ।
आफूहरु आन्दोलनकारीसित मुठभेड गर्न गएको नभएर राष्ट्रिय स्वाधीनता र अखण्डताको आन्दोलनलाई बलियो बनाउन प्रयास गरेको उनको भनाई छ ।
‘उहाँहरु हामीसित त्रशित हुनुपर्ने कारण छैन,’ पहारीले भने, ‘हामी सम्वन्ध बिगार्न होइन सुधार्न हिँडेका हौं । हाम्रो कार्यक्रम शान्तिपूर्ण हुन्छ ।’ अर्को पक्षबाट कुनै आक्रामक गतिविधि भएको खण्डमा भने हातमा दही जमाएर नबस्ने उनको भनाइ छ ।
आफू स्वयम् १९ वटा तराईका जिल्लामा भ्रमण गर्दाबाहिर प्रचार गरिएजस्तो अवस्था नपाएको पहारी बताउँछन् । त्यहाँका स्थानीय जनतालाई धाक धम्की र त्राश देखाएर जबरजस्ती आन्दोलनमा लाग्न बाध्य पारिएको भन्दै उनले तराईमा सुरक्षा व्यवस्था कडा बनाउन सरकारलाई सुझाव दिए ।
‘त्यहाँको समस्या भनेको जातीय छुवाछुत र महिला हिंसा लगायतका सामाजिक बिसंगतिहरु रहेछन्,’ उनी भन्छन्, ‘प्रदेश सीमांकनका विषयमा जनताको खासै चासो देखिएन ।’
‘नेपालीको माना खाएर भारतको गाना गाउने, नेपाली जनताले दिएको घरमा बसेर भारतको भर गर्ने, कुर्सीमा बसेर चाप्लुसी गर्ने प्रवृत्ति अन्त्य गर्ने’ प्रवृत्तीविरुद्ध आफूहरुले अभियान छेडेको पहारीे उल्लेख गरे ।
अगीकृत नागरिकताका विषयमा तराईमा अनेकथरि अफवाह फैलाइएको पहारीले पाएका छन् । यस्तो नागरिकता लिनेले चुनावमा उम्मेदवार उठ्न नपाउने मात्र होइन, भोट हाल्न समेत नपाइने भ्रम छरिएको भन्दै उनले आफूहरुले यसबारे प्रष्ट पार्ने प्रयास गरेको उल्लेख गरे । मंसिर २९ गतेबाट सुरु भएको युवासंघको अभियान दुई महिना जारी रहने र २२ जिल्लामा गतिविधि गर्ने बताइएको छ ।
कर्मचारीको संलग्नतामा आपत्ति
जनताले तिरेको करबाट तलव खाने केही मधेसी कर्मचारी पनि आन्दोलनमा लागेको पाइएको भन्दै संघले यसमा आपत्ति जनाएको छ । अध्यक्ष पहारी यस्ता कर्मचारीलाई तुरुन्तै जागिरबाट बर्खास्त गर्नुपर्ने बताउछन् ।
उनले भने, ‘तराईमा ८० प्रतिशत मधेसी कर्मचारीसमेत आन्दोलनमा नारा लगाउँदै हिँडेको देखियो । यो प्रवृत्ति विरुद्ध युवा संघ कडा रुपमा प्रस्तुत हुन्छ ।’
पछिल्लो समय तराईमा नक्कली कागजातका आधारमा बाँडिएका नागरिकताको छानविन हुनुपर्ने विषयलाई संघले कडा रुपमा उठाएको छ । सन् २०१० देखि १३ सम्म नक्कली विवरणका आधारमा लाखौं विदेशी नागरिकलाई नागरिकता बाँडिएको उसको दावी छ ।
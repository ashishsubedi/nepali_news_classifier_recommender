
﻿राम ओली
दोलखा: गाविस सचिवहरूले असहयोग गर्दा दोलखामा पुनर्निर्माणको काम प्रभावित भएको छ । गाविस सचिवहरूले काम गर्न छाडेपछि भूकम्पपीडितले पाउने पहिलो किस्ता ५० हजारमा सम्झौता हुन नसकेको हो ।
दोलखाको उत्तरी गाविस लादुक र लामिडाँडामा अहिलेसम्म छ सय एक घर परिवारलाई मात्र ५० हजार अनुदानको रकममा सम्झौता भएको छ । सम्झौता भएको एक हप्ता भित्रमा बैंकमा पैसा जम्मा गरिदिने भने पनि अहिलेसम्म बैंकमा पैसा नआएको लादुकका स्थानीय बद्रि खड्काले जानकारी दिए ।
उनले भने, “भूकम्प अघि बनाएका लालपूर्जाका आधारमा मात्र अनुदानको रकम वितरण गरिएको छ ।”
वैशाख १२ पछि भिन्न भएका परिवारलाई अनुदान नदिने कार्यविधि बनेकाले केही परिवारले अनुदान नपाउने अवस्था बनेको उनको भनाइ छ । सबैलाई समेटेर अनुदान रकम वितरण नगरिए प्राधिकरणको काममा अवरोध आउने उनले चेतावनी दिए ।
प्राधिकरण र सचिवहरू कारण पुनर्निर्माणमा समस्या भएको भन्दै उनले दोलखाका पीडितले अनुदान रकम वितरण गर्न समेत माग गरेका छन् । बर्षा लाग्न लागेकाले अनुदान रकम वितरण गर्न ढिलो गर्न नहुने उनीहरूको तर्क छ ।
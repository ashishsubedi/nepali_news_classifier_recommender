
﻿रविन भट्टराई
३ फागुन, ताप्लेजुङ । ताप्लेजुङ जिल्ला अस्पतालको हालत बिरामी निको नभई बिरामीलाई झनै बिरामी पार्ने खालको पाइएको छ । अस्पतालको आकस्मिक कक्षका बेड रगतले लतपतिएका छन् भने जथाभावि फालिएको फोहोरको दुर्गन्धले स्वस्थ मानिस नै बिरामी हुनेखालको छ ।

प्रमुख जिल्ला अधिकारी कमलबहादुर थापाले सोमबार बिहान कार्यालय समय सुरु भएलगत्तै अस्पतालको छड्के निरीक्षण गरेका थिए ।
अस्पतालको भुईं धुलैधुलो छ । प्रसूती गृह वरपर सबै फोहोरको थुप्रो र दुर्गन्ध मात्र फैलिएको थियो । अस्पतालमा जोडिएका विद्युतको तार यत्रतत्र छरिएको छ भने बिजुलीको बल्ब बिनाको होल्डर मात्र झुण्डिएका छन् । अस्पतालको औषधि वितरण शाखामा म्याद सकिएका र नसकिएका औषधि एकै स्थानमा राखेको पाइएको छ । दैनिक बितरण भएको औषधिको विवरण पनि पाउनै मुस्किल छ ।
प्रमुख जिल्ला अधिकारी इमरजेन्सी कक्षमा पुग्दा सो कक्षमा राखिएका दुईवटा बेडमध्ये बिरामी ल्याउनासाथ सुताउने बेड रगतले लतपतिएको थियो । अर्को बेडको हालत पनि यस्तै देखिन्थ्यो । केही बिरामी सिटकभर विनाको बेडमा आफैले ल्याएको तन्ना ओछ्याएर सुतेका थिए ।

प्रमुख जिल्ला अधिकारी अस्पतालको एउटा कोठामा पसेकाबेला अरु कर्मचारीहरु हतारहतार अर्को कोठा मिलाउने प्रयासमा देखिन्थे ।
प्रमुख जिल्ला अधिकारी थापाले अस्पतालका विरामी र विरामीका आफन्तहरुको गुनासो पनि सुनेका थिए । उनले क्षेत्रीय प्रशासन कार्यालय र सम्बन्धित कार्यालयमा जानकारी गराउनुका साथै लापरबाही गर्ने कर्मचारीहरुलाई विभागीय कारबाही गर्ने र कार्यालय प्रमुखलाई सुधारका लागि निर्देशन दिने बताए ।
४२ कर्मचारी अनुपस्थित
प्रमुख जिल्ला अधिकारी थापा अस्पतालको अनुगमन पछि जिल्ला स्वास्थ्य कार्यालयमा पुग्दा अधिकांस कर्मचारीहरु बाहिर घाम ताप्दै गफमा मस्त थिए ।
प्रमुख जिल्ला अधिकारी थापाले प्रशासन शाखाका कर्मचारीलाई अस्पताल र स्वास्थ्य कार्यालयको कर्मचारीको विवरण माग गर्दा दुई ठाउँमा जम्मा दरबन्दी ५८ जना भए पनि कर्मचारी ५३ जना मात्रै छन् । तिमध्ये पनि ४२ जना अनुपस्थित पाइएको र ११ जनामात्र काममा खटिएको भेटिएको थापाले जानकारी दिए ।
ठूलो संख्यामा कर्मचारी अनुपस्थित भेटिएपछि प्रमुख जिल्ला अधिकारी थापाले अनुपस्थित कर्मचारीहरुको हाजिर खाता जफत गरी अनुपस्थित उल्लेख गरिदिएका थिए । जिल्ला अस्पताल र जिल्ला स्वास्थ्य कार्यालयको अबस्थाबारे कार्यालय प्रमुखलाई बोलाएर स्पस्टिकरण सोध्ने र अनुपस्थित कर्मचारीहरुलाई विभागीय कारबाहीका लागि क्षेत्र र विभागमा सिफारिस गर्ने प्रमुख जिल्ला अधिकारी थापाले बताए ।
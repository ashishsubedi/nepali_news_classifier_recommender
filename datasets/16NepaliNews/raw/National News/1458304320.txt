
﻿
५ चैत, काठमाडौं । कांग्रेसका १३ औं महाधिवेशनबाट केन्द्रीय सदस्य निर्वाचित भएका युवा नेता प्रदीप पौडेलको अहिले सबैभन्दा प्रमुख काम भएको छ, फोन उठाउनु । निर्वाचित भएको दिनदेखि अटुट रूपले बजिरहेको छ फोनको घन्टी, आइरहेका छन्, एसएमएस र खाइरहेका छन् बधाई ।
पौडेलले अनलाइनखबरसँग महाधिवेशनमा चुनाव लड्दाका रोचक प्रसंग सुनाए । मोबाइलको निरन्तर भाइब्रेसनबीच पौडेलले अनलाइनखबरका चिरञ्जीवी पौडेललाई सुनाएको अनुभव उनकै शब्दमाः
१२औं महाधिवेशन
अघिल्लो १२ औं महाधिवेशनमा पनि म केन्द्रीय सदस्यमा लडेको हुँ । त्यतिबेला नेविसंघ सभापति पदमा बहाल थिएँ । अन्तिमसम्म पनि उठ्ने-नउठ्ने द्विविधा थियो । नेविसंघले पार्टीको नेतृत्वमा संगठनको पनि प्रतिनिधित्व हुनुपर्ने निर्णय गर्दै मेरो उम्मेदवारीका लागि जोड गर्‍यो र त्यसैले उठेँ ।
म पहिलेदेखि नै संस्थापन पक्षधर हुँ । कांग्रेसका प्रायः भ्रातृ संगठनहरू संस्थापन विरोधी खेमासँग नजिक रहेको समयमा मैले सुशील कोइरालालाई साथ दिँदै आएको थिएँ । त्यसैले म संस्थापनको प्यानलमा पर्छु भन्नेमा आशावादी थिएँ । यसका निम्ति प्रयास पनि गरेँ । तर, मलाई त्यसमा स्थान दिइएन । संस्थापनले नपत्याएपछि देउवा गुटमा लाग्न सक्ने विकल्प थियो । तर, पदकै निम्ति गुट बदल्नु मलाई उचित लागेन ।
०६२/६३ को आन्दोलनमा निभाएको भूमिकाले गर्दा मेरो केही हदसम्म राष्ट्रव्यापी छवि थियो । त्यसैले प्यानलमा नपर्दा पनि जित्छु भन्ने विश्वास थियो । तर महाधिवेशनमा मतदातालाई कन्भिन्स गर्न मलाई अलि गाह्रो भयो । धेरै मतदातालाई मैले व्यक्तिगत रुपमा नचिनेको अवस्था थियो । भोट माग्दा नेविसंघमा सभापति हुँदाहुँदै पार्टी किन ताकेको भनेर धेरैले प्रश्न गर्नुहुन्थ्यो । म बुझाउन खोज्थेँ, तर खासै कन्भिन्स भएझैं लाग्दैनथ्यो ।
आखिरमा त्यो चुनाव मैले हारेँ । तर, भोट राम्रै आयो । खुलातर्फ २५ जना निर्वाचित हुनेमा म २७ औं भएँ । २९ मत पुगेन मलाई केन्द्रीय सदस्य बन्न । नेविसंघबाट राजीनामा गरेर उठेको भए जित्ने रहेछु भन्ने महसुस गरेँ ।
महाधिवेशन भएको ६-७ महिनापछि कांग्रेसमा नेविसंघ विघटनको कुरा उठ्यो । अर्को अधिवेशन गर्नेभन्दा संगठन नै भत्काउने प्रस्ताव संस्थापनबाटै आयो तर देउवा पक्षले महाधिवेशनमा जानुपर्ने अडान लियो । विघटन गर्ने कि नगर्ने विवादमा धेरैवटा केन्द्रीय कमिटी बैठक रुमलिएपछि म आफैंलाई पदमा बसिरहन मन लागेन र राजीनामा दिएर मार्ग प्रशस्त गरेँ । मैले छाडेको ११ महिनापछि ६ महिनाका लागि भनेर नयाँ नेतृत्व चयन गरियो । त्यही नेतृत्व साढे चार वर्षसम्म कायम छ ।
नेविसंघबाट राजनीनामा गरेपछि म लामो समय भूमिकाविहीन बनेँ । यद्यपि राजनीतिक सक्रियता भने कम भएन । नेविसंघको पूर्वअध्यक्ष भएको हिसाबले पार्टीका जुनसुकै गतिविधिमा संलग्न हुन्थे ।
त्यसको तीन वर्षपछि आफ्नो कार्यकाल सकिने बेलामा सुशील कोइरालाले मलाई केन्द्रीय समितिमा मनोनित गर्नुभयो । छोटो समय भए पनि यो मनोनयनले मलाई १३ औं महाधिवेशनमा उम्मेदवारी दिन पृष्ठभूमि बनायो भन्ने लाग्छ ।

चुनावका लागि भोट माग्दै गर्दा एकजनाले भन्नुभो, ‘खोई मलाई जय नेपाल भनेको ?’ मैले ‘जय नेपाल दाइ’ भनेँ । उहाँले भन्नुभो फेरि एकचोटि भन । ‘मैले फेरि जय नेपाल भनेँ ।’ त्यसपछि भन्नुभो, ‘अझै भन’ । रिस कन्ट्रोल गरेर विनम्रतापूवक सोधेँ, ‘किन हजुर, पुगेन र ?’ उहाँले भन्नुभो, ‘आज त हो नि, तिमीहरूले जय नेपाल भन्ने ।

१३ औं महाधिवेशन
१३ औं महाधिवेशनमा केन्द्रीय सदस्यको उम्मेदवारी दिने पहिलेदेखि नै निश्चित थियो । त्यसैले आफ्नो हिसाबले तयारी गर्दै आएको थिएँ । १२ औं र १३ औं महाधिवेशनका बीचमा मेरो पार्टीभित्र प्रभाव र सम्पर्क ह्वात्तै बढिसकेको थियो । धेरै जिल्ला भ्रमण गरेर पार्टीका नेता-कार्यकर्तासँग सम्बन्ध बनाएको थिएँ ।
महाधिवेशन प्रतिनिधिको चुनाव सुरु भएपछि योजनाबद्ध प्रचारमा लागेँ । कतै चुनाव भएको थाहा पाउनासाथ निर्वाचित साथीहरूलाई एसएस पठाएर लेखेँ, ‘निर्वाचित हुनुभएकोमा बधाई छ । सशक्त कांग्रेस निर्माणमा सहकार्य गरौं ।’ सोझै म उठ्दै छु, भोट दिनु होला भनेर भनिनँ ।
त्यसपछि सुरु भयो फोन हान्ने क्रम । लगभग सबै महाधिवेशन प्रतिनिधिलाई कम्तीमा एकपटक फोन गरेको छु । कसैको नम्बर नलागेर वा कुनै कारणले छुटेको भए मात्रै । फोन गर्दा सोझै मलाई भोट दिनुस् भन्न भएन । पहिलो बधाई नै दियो । अनि परिवारको सञ्चो-बिसञ्चो सोध्यो । त्यसपछि काठमाडौं कहिले आउनुहुन्छ, कति दिन बस्नुहुन्छ भनेर सोध्यो । अनि बल्ल, म पनि उठ्दै छु, सहयोग गर्नुपर्‍यो भन्ने हो ।
अघिल्लो महाधिवेशनको तुलनामा यसपालि मेरो माहोल बिल्कुल फरक रह्यो । जोसँग भोट माग्दा पनि एकदमै स्वाभाविक रुपमा लिनुहुन्थ्यो र भन्नुहुन्थ्यो, ‘तपाईंहरू जस्तो युवा त नेतृत्वमा आउनैपर्छ नि । कसैले चाहिँ अलि बढी नै ‘मसित पनि मागिरहनु पर्छ र ?’ भनेर लज्जित बनाउन खोज्नुहुन्थ्यो । जेहोस्, मतदाताको बडी ल्याङ्ग्वेज हेर्दा भोट दिने वा नदिने अनुमान लगाउन सकिन्थ्यो ।
अघिल्लो महाधिवेशनमा संस्थापनको प्यानलमा पर्न सकेको थिइनँ । यो महाधिवेशनमा तीनवटा प्यानल बन्ने स्थिति आयो । मेरो लामो समयदेखिका सहयोद्धा गगन थापाले कृष्ण सिटौलासँग मिलेर प्यानल बनाउनुभो । तर, म त्यसमा आबद्ध हुन सक्ने अवस्था रहेन । यहाँ आफ्नो राजनीतिक भविष्यको सवाल थियो ।
सुरुमा त मैले रामचन्द्र दाइ र सिटौला दाइबीच एकता गराउन निकै मिहिनेत गरेँ । तर सफल भइनँ । त्यसपछि कित्ता छुट्टनिैपर्ने भयो । मलाई पहिलेदेखि नै सबैले संस्थापन पक्षधर नै भनेर चिन्थेँ । त्यसैले कुन गुटमा लाग्ने भनेर धेरै द्विविधा भएन । महाधिवेशनअघि पार्टीमा उत्पन्न भएको अति गुटबन्दीले भने मलाई निकै पिरोलेको थियो । म पार्टीभित्र व्यक्तिको आधारमा नभएर विचारको आधारमा धु्रवीकरण हुनुपर्छ भन्ने मान्यता राख्थेँ । तर, त्यस्तो अवस्था भएन । यस्तो अवस्थामा एउटा गुट समातेर आफूलाई सुरक्षित राख्ने कुरा नै प्रमुख भइदियो ।
आफ्नै गुटबाट पेलाई
मैले यसपालि त संस्थापनको प्यानलमा परिहाल्छु र सजिलै जित्नु भन्ने सोचेको थिएँ । तर त्यस्तो अलि भएन । मैले आफूलाई संस्थापन पक्षधर ठाने पनि संस्थापनले मलाई आफ्नो ठानेन । गगन थापासँग मेरो पुरानो सम्बन्धले गर्दा हुन सक्छ, संस्थापनले मलाई विश्वास गरेन । फेरि मैले केन्द्रीय समितिमा मनोनित भएपछि संस्थापनको अन्ध समर्थन पनि गरेको थिइनँ । सुशील कोइरालाले प्रधानमन्त्रीमा उम्मेदवारी दिँदा मैले विरोध गरेको थिएँ । यी यावत कारणले संस्थापनको प्यानलबाट मलाई घचेट्ने प्रयास भयो ।
संस्थापन पक्षले सुरुमा २३ जनाको टिम सार्वजनिक गर्‍यो । त्यसमा मेरो नाम थिएन । म अचम्ममा परेँ । मेरो नाम समावेश नभएकोमा नेताहरूसँग आपत्ति जनाए । उहाँहरूले ‘प्राविधिक कारणले छुटेको हो’ भनेर टालटुले जवाफ दिनुभयो । गम्भीर रूपमा लिनुभएन । तर आफ्नो राजनीतिक जीवनसँग जोडिएको हुनाले मेरा लागि यो गम्भीर विषय थियो ।
मेरो नाम समावेश नभएको विषयमा संस्थापनका नेताहरूलाई मतदाताहरूबाट तीव्र दबाब आउन सुरु भएछ । केहीले त प्रदीपलाई नराख्ने भए संस्थापनलाई भोटै दिन्नौं भनेर चेतावनी समेत दिनुभएछ । त्यसपछि बल्ल संस्थापनले मेरो नाम थप्यो, तर काइते पाराले । लिस्टको २४ औं नम्बरमा हातले लेखेर मेरो नाम थपियो । अघिल्लो कार्यसमितिमै मनोनित भएको हिसाबले वरिष्ठताका आधारमा निकै अगाडि हुनुपथ्र्यो । तर हारे हारोस् भन्ने चेष्टाले अपमानजनक रुपमा पुछारमा राखियो । त्यसैले लिस्टमा परेको मलाई खासै फाइदा भएन ।
प्रचारमा तीन लाख सकियो
मेरो प्रचारमा नेविसंघमा आबद्ध भाइबहिनीहरू बढी संलग्न भए । यसअघि गगन थापा र गुरुराज घिमिरेसँग मिलेर मैले प्रकाशन गरेको सानो पुस्तिकालाई प्रचार सामग्रीका रुपमा वितरण गरियो । यसले मेरो वैचारिक धरातल प्रस्ट गर्‍यो । त्यसपछि आफ्नो भिजिटिङ कार्ड बनाएर बाँडेँ ।

यसबाहेक अर्को उल्लेखनीय प्रचार भनेको इन्जिनियरिङ क्याम्पसमा पढ्ने विद्यार्थी साथीहरूले गरिदिनुभयो । उहाँहरूले मेरो पक्षमा भोट माग्न रोबोटको प्रयोग गर्नुभयो । यो महाधिवेशनमै नौलो प्रयोग भएकाले धेरैको ध्यानाकर्षण भयो । यसले मलाई प्रविधिमैत्री जस्तो देखायो ।
साथीहरूले अरुको प्रचारका विषयमा विभिन्न कुरा सुनाउँथे । फलानोले ठूलो ब्यानर राख्यो, हाम्रो भएन भन्दै दबाब दिएपछि मैले पनि ब्यानर र पर्चाहरू बनाएँ । म धेरै खर्च गर्ने उम्मेदवारमा पर्दिनँ । तर, सामान्य फुटकर खर्चहरू जोड्दाजोड्दै अढाईदेखि तीन लाख महाधिवेशनमा सकियो ।
भोट माग्ने अनेक जुक्ति
भित्र बन्दसत्र चलिरहँदा बाहिर भोट माग्ने प्रतिस्पर्धा हुन्थ्यो । खासमा त बन्दसत्रमा वैचारिक बहसको प्रतिस्पर्धा गर्नुपर्ने हो, उम्मेदवारले । तर त्यस्तो भएन । अरुले भोट माग्दा आफू पछि परिएला भन्ने डर हुँदो रहेछ ।
चुनावका दिन भोट हाल्न लाइन लागेकाहरूलाई घुमीघुमी नमस्कार गरिरहेको थिएँ, एकजनाले भन्नुभो, ‘खोई मलाई जय नेपाल भनेको ?’ मैले ‘जय नेपाल दाइ’ भनेँ । उहाँले भन्नुभो फेरि एकचोटि भन । ‘मैले फेरि जय नेपाल भनेँ ।’ त्यसपछि भन्नुभो, ‘अझै भन’ । रिस कन्ट्रोल गरेर विनम्रतापूवक सोधेँ, ‘किन हजुर, पुगेन र ?’ उहाँले भन्नुभो, ‘आज त हो नि, तिमीहरूले जय नेपाल भन्ने । भोलिदेखि त हामीले भन्नुपर्छ । त्यसैले चार वर्षलाई पुग्ने गरी आजै भन ।’ उहाँको कुराले म गम्भीर भएँ ।
त्यसो त म अरु बेला पनि सबैसँग आत्मीय र सहयोगी व्यवहार नै गर्छु । तर भोट माग्ने क्रममा आफूलाई झन् बढी फरासिलो र सहृदयी देखाउन खोजिँदो रहेछ । चुनावका बेला व्यवहारमा अलिकति पनि तलमाथि भयो भने रिसाएर भोट नदिने हो कि भन्ने डर मनमा बसेको हुन्छ । त्यसैले पहिले धेरै घुलमिल नभएकासँग पनि युगौंको मित्रता जस्तो गरी प्रस्तुत भइँदो रहेछ ।
मतदाता हो भन्नेबित्तिकै त्यसलाई कसरी पगाल्ने भन्नेमा ध्यान केन्दि्रत हुन्थ्यो । कुन ढंगबाट ऊसँग नजिक देखिन सकिन्छ भन्ने सोचाइ हुन्थ्यो । कतैबाट नाता पो लाग्छ कि, अथवा उसको जिल्लामा आफू पुग्दाको प्रसंग केही छ कि ? त्यो पनि छैन भने तपाईंको जिल्लावासी फलानोलाई चिन्नुहुन्छ ? भनेर सोध्ने पो हो कि ? अथवा उसको चिनजानको व्यक्तिसँग स्कुल-क्याम्पस पढेको छ कि ? यस्ता सारा कोणहरूबाट मतदातासँग नजिकिने प्रयत्न गरियो । जति पटक भेट हुँदा पनि मुखमा हेरेर हाँस्ने र हात मिलाउने, अंकमाल गर्ने कुराहरू त भइहाले ।
अरुले सोच्दाखेरि एउटा पार्टीको केन्द्रीय सदस्य, कौन सा ठूलो पद हो र ? तर, आफ्नो राजनीतिक जीवनसँग जोडिएको हुनाले उम्मेदवारका लागि त्यो ठूलो कुरा हुन्छ । त्यसैले जसरी पनि मतदाता रिझाउने एकसूत्रीय मानसिकता चुनावमा हुन्छ ।
चुनाव अगाडि कहिले सजिलै जित्छु जस्तो लाग्थ्यो त कहिले ‘कसरी जित्छु होला र’ भन्ने लाग्थ्यो । धेरै प्रतिस्पर्धीहरू आफूभन्दा वरिष्ठ र पुराना भएको देख्दा उनीहरूले नजितेर मैले जित्छु होला र भन्ने हुन्थ्यो । मतदाताको रेस्पोन्स हेर्दाचाहिँ म निकै उत्साहित बनेको थिएँ ।
मतगणनाको तनाव
खास तनाव मतगणनामा पो हुँदो रहेछ । मेरो नाम ४० औं नम्बरमा थियो । मतगणना गर्नेले मतपत्र निकाल्नासाथ आफ्नो नम्बरमा आँखा पुगिहाल्थ्यो । त्यसमा टिक लागेको छ भने त्यो मतपत्र पढुन्जेललाई ढुक्क भयो । छैन भने मुटु ढुकुढुक हुन थाल्थ्यो । अर्कोमा पनि आएन भने के होला भन्ने चिन्ता बढ्थ्यो । अनुहार र कान राता हुन्थे । लगातार दुई-तीन वटामा आएन भने त खपिनसक्नु तनाव हुन्थ्यो ।
पहिलो ५० मत गन्दा म एक नम्बरमा थिएँ । मेरो ३७ मत आएको थियो । गदगद भएँ । सय मत गन्दा मेरो स्थिति अलि खस्किएर ६६ मतमा सीमित भयो । तनावको पारो चढ्न थाल्यो । अर्को ५० गन्दा त मेरो एकतिहाइ पनि आएन । हार्छु कि झैं हुन थाल्यो । तनावले गर्दा मतगणनास्थलमा बस्नै नसकेर टाप ठोकेँ । त्यसपछि साथीहरूबाट अपडेट लिन थालेँ । करिब १४ सय मत गनिसकेपछि चाहिँ जित निश्चित भयो । अब खालि कति नम्बरमा पर्ने भन्ने कौतुहल मात्रै बाँकी रह्यो ।
थेगिनसक्नु बधाई
विगतमा नेविसंघमा धेरै चुनाव जितेको अनुभव छ । तर पार्टीको चुनाव जित्दाखेरी ठूलै सफलता मानिँदो रहेछ । पार्टीभित्र र बाहिरबाट बधाईको ओइरो छ । अहिले पनि लगातार बधाई खाइरहेको छु ।
यति धेरै फोन आयो कि उठाउनै भ्याइनभ्याई छ । फोनको घन्टी मिनेट-मिनेटमा बजिरहन्छ । यतिविघ्न फोन जीवनमा पहिले कहिल्यै आएको थिएन ।
मेरो घाँटीमा पहिलेदेखि नै समस्या थियो । भोकल कर्डमा एउटा गिर्खा आएर पहिले अपरेसन गरेको थिएँ, त्यसले बेलाबखत दुःख दिइरहन्छ । अलि धेरै बोल्नुपर्‍यो भने समस्या आउँछ । चुनावका क्रममा यही समस्या आयो । बोल्न गाह्रो भएपछि डाक्टरलाई देखाएँ । उहाँले नबोल्नु वा कम बोल्नु नै यसको समाधान हो भन्नुभयो ।
त्यसपछि मोबाइल स्विच अफ गरेँ । स्विच अफ गरेको मात्रै के थिएँ, विभिन्न माध्यमबाट नानाथरी प्रतिक्रियाहरू आउन थाले । ‘हिजोसम्म आफैंले फोन गरेर कुरा गर्ने मान्छे चुनाव जित्नासाथ मोबाइल स्विच अफ गरेछ’ भन्नेखालका टिप्पणीहरू सुनिए । त्यसपछि मोबाइल एक साथीलाई जिम्मा दिएर भन्न लगाएँ, ‘प्रदीपको यस्तो समस्या छ, तपाईंलाई धन्यवाद भन्नुभएको छ ।’ तर, फोन गर्नेले चि

﻿देश अहिले आएर कठिन मोडमा उभिएको छ। साँच्चै भन्ने हो भने नेपाल अहिले इबोला भाइरसले भन्दा बढी ग्रसित छ । सडकमा गाडी छैन, पेट्रोल पम्पमा तेल छैन, कोठामा बस्नेहरुको ग्याँस छैन, घर जान खोज्नेहरुको हातमा टिकट छैन । साँच्चिकै भन्ने हो भने देशमा हाम्रो अभिभावक सरकार नै छैन ।अहिले सबैतिर कोलाहल र मान्छेको मनमा शङ्का-उपशङ्का मात्र उब्जिरहेको छ । दशैं आउँछ, दशैं आएपछि पाहुना आउँछन् । पाहुना आएपछि केमा पकाएर ख्वाउने ? चीनले तेल दिन्छ रे, चीनिया तेलले गाडीको इन्जिन जान्छ रे ?

हैन भारतले नाकाबन्दी गरेको नै हैन रे ? यो त नेपाली जनतालाई भुलाउन नेताहरुले नाटक गरेको रे । सुशील प्रधानमन्त्री भाको भए भारतले एक सेकेन्डमा नाकाबन्दी खोल्छ रे ? हामी अहिले आएर हामी कसरी आत्मनिर्भर बन्नेभन्दा पनि शङ्का-उपशङ्काको घेरामा उभिएर दुई जिब्रे कुरा गर्दै दिन काटिरहेका छौं ।हामी आफै गोलचक्करमा फसिरहेका छौं । हामी आफै भारतले नाकाबन्दी गरेको हैन र सुशील प्रधानमन्त्री भाको एक सेकेन्डमै नाका खुल्छ भन्छौं, चीनले तेल दिओस् भन्छौं । फेरि हामी चिनिया तेलले गाडीको इन्जिन जान्छ भन्छौं ।

 तपाईंहरु आफै एकछिन ठन्डा दिमागले सोच्नुहोस् त, हामी कति भ्रम र हल्लाको पछि कुद्दो रहेछौं ?

हाम्रो नेपाली प्रवृत्ति नै यस्तो भैसक्यो कि & कागले कान लगोस् नलगोस्, हामी कान नछामी कागको पछि कुदिरहेका हुन्छौं ।&  अन्तिममा हामी थाकेर लखतरान भैसकेर कागलाई नभेटेपछि थुक्क मेरो कान भन्दै छाम्दा खेरी आफ्नो कान आफूसँगै पाएपछि हामी खुसीले एक हात उफ्रन्छौं । हामी अघिसम्मको दुःख, खुट्टामा काँडा बिजेको, त्यो मान्छेले तपाईंको कान लग्यो भनेर ढाँटेको सब बिर्सन्छौं र हामी कागलाई धन्यवाद दिन्छौं । धन्न तैंले मेरो कान लगिनस्, मेरो कान लगिनस् ।

अभिव्यक्ति र एजेन्डाका कारण विवादास्पद भनिएका केपी ओली प्रधानमन्त्री बने । उनका आदिवासी जनजाति बाँदर हुन्, मधेश चाहिने भए बिहार जानू आदि जस्ता घोचपेचले उनीप्रति त्यति सकारात्मक धारणा रहेको छैन ।अहिले प्रधानमन्त्री ओलीलाई सजिलो छैन । उनका अगाडि चुनौतीको चाङ छ । मुलुक यतिखेर भारतीय नाकावन्दीका कारण चरम संकटसँग जुधिरहेको छ । मुलुकमा पेट्रोलियन पदार्थलगायत खाद्यान्न अभाव चुलिँदैछ । ओलीले त्यसका उचित विकल्प खोज्ने मात्र होइन आत्मनिर्भर अथतन्त्रबारेको आमचासोलाई पनि सम्वोधन गर्नुपर्नेछ ।

तराई मधेशमा केही असन्तुष्ट मधेश केन्द्रित दलहरुको आन्दोलन एकातिर छ । सिमाङ्कनको मुद्दा त्यस्तै छ । त्यसको लागि विपक्षलाई मनाउन पनि धेरै कसरत गर्नुपर्ने देखिन्छ । मधेशी, थारु, किरात, लिम्बू लगायतका आदिवासी जनजाति धेरैको मुद्दा समेट्नुपर्नेछ । त्यो नसमेटे देश झन् सङ्कटमा फस्नेछ ।उहाँ ओली भद्रगोलबीच एक गोल गर्न त सफल हुनुभो, तर आगामी दिनमा राम्रो काम गरेर गोलको अग्रता कायम गर्लान् कि नगर्लान्, प्रश्न खडा छ । अब उनी एमाले अध्यक्ष मात्र रहेनन् देशको प्रधानमन्त्री बनेका छन् । उनलाई काम गर्ने ठूलो चुनौती छ ।

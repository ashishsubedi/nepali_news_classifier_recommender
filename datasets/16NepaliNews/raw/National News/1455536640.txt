
﻿
३ फागुन, काठमाडौं । नेपाली कांग्रेस काठमाडौंका ९ जना क्षेत्रीय सभापतिहरुले आगामी अधिवेशनमा सबुज बानियाँलाई समर्थन गर्ने भएका छन् ।
काठमाडौंमा १० निर्बाचन क्षेत्र छन् । तिमध्ये ९ जना क्षेत्रीय सभापतिहरुसँग सोमबार कांग्रेस महामन्त्री प्रकाशमान सिंहले सामूहिक छलफल गरेका थिए । छलफलमा ६ नम्बर निर्बाचन क्षेत्रका सभापति श्याम खड्की भने उपस्थित थिएनन् । खड्कीले संस्थापन पक्षका भिमसेनदास प्रधानलाई समर्थन गरेका छन् ।
‘६ नम्बर निर्बाचन क्षेत्रको सभापतिबाहेक अरु सबै बानियाँको प्यानलमा आउनु भएको छ,’ कांग्रेस महामन्त्री सिंहका सहयोगी यूपी लामिछानेले अनलाइनखबरसँग भने, ‘२ नम्बर क्षेत्रीय सभापति उपेन्द्र कार्कीले बानियाँको समर्थनमा आजै कार्यक्रमसमेत आयोजना गर्नु भएको छ ।’
नेपाली कांग्रेस काठमाडौंको १ नम्बर क्षेत्रीय सभापति प्रकाशविक्रम राणा, २ नम्बर क्षेत्रीय सभापति उपेन्द्र कार्की, ३ नम्बर क्षेत्रीय सभापति सन्तोष चालिसे र ४ नम्बर क्षेत्रीय सभापति राजु श्रेष्ठ छन् ।
यसैगरी ५ नम्बर क्षेत्रीय सभापति रमेश खड्का, ७ नम्बर क्षेत्रीय सभापति मुकुन्द रिजाल, ८ नम्बर क्षेत्रीय सभापति जुद्धरत्न बज्राचार्य, ९ नम्बर क्षेत्रीय सभापति जयकृष्ण महर्जन र १० नम्बर निर्बाचन क्षेत्रको सभापतिमा पुकार महर्जन छन् ।
कांग्रेस जिल्ला समितिको अधिवेशनअन्तर्गत बुधबार नयाँ नेतृत्व चयनका लागि निर्बाचन हुँदैछ । सभापति पदमा सबुज बानियाँ, भिमसेनदास प्रधान र नरोत्तम वैद्यले दाबी गरेका छन् ।
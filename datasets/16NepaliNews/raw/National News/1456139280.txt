
﻿
जतिबेला जनयुद्ध नेपालमा चर्किरहेको थियो, तत्कालीन नेकपा माओवादीका अध्यक्ष प्रचण्डले नायिका करिश्मा मानन्धर मन पर्छ भनेर मिडियामा अन्तरवार्ता दिए । प्रचण्डले यति भनेपछि उनको यो भनाइ भाइरल नै भयो । प्रचण्ड करिश्मालाई मन पराउँछन् जस्ता कुराहरुले आज पनि स्थान पाइरहेका छन् ।
तर, काठमाण्डौमा अाज साेमबार आयोजित एक कार्यक्रममा एमाओवादीका अध्यक्ष प्रचण्डले ठट्यौली शैलीमा यो कुरा स्मरण गरेका छन् । उनले भने-‘मेरो बारेमा एउटा कुरा आयो, मैले करिश्मालाई मन पराउँछु भनेर । त्यो साँचो कुरा थिएन । तर, मिडियामा आएपछि आएको आयै नै हुने रहेछ ।’
एमाओवादीको काठमाण्डौ जिल्ला समितिद्वारा आयोजित ‘कार्यकर्ता प्रशिक्षण भेला’मा निकै ठट्यौली शैलीमा प्रस्तुत भएका अध्यक्ष प्रचण्डले भने-‘होइन भन्दा नि नपत्याउने के फेरि ! अहिले त सबैले देखे नि बाबुराम पो र’छन् त भनेर ।’ प्रचण्डले यो कुरा ठट्टामा भन्न खोजे पनि यसमा गहिरो मर्म रहेको बताए ।
एमाओवादी छाडेर डाक्टर बाबुराम भट्टराईले नयाँ शक्ति स्थापना गरेपछि नायिका करिश्मा मानन्धर पनि अहिले यसमै लागेकी छिन् । सायद, यसैले पनि प्रचण्डले करिश्मालाई आफूसँग जोडेर आएका समाचार र गसिपलाई खण्डन गर्ने राम्रै अवसर छाेपेका हुन् ।

याे पनि पढ्नुहाेस्
प्रचण्डले भने- बाबुराम ‘राष्ट्रद्रोही’
 
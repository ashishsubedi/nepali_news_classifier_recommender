
﻿भाद्र ११, काठमाण्डौं । कान्तिपुर पब्लिकेशनमा मजदुर आन्दोलन झन् झन् चर्कदै गइरहेको खबर प्राप्त भएको छ । आज अपराह्न ४ बजेबाट अखिल नेपाल क्रान्तिकारी संचार छापाखान र प्रकाशन मजदुर संघ कान्तिपुर मूलएकाई कमिटिको आयोजनामा बानेश्वर सिविल हस्पीटल अगाडिबाट विरोध जुलुस निकाली तिनकुने सुबिधा नगर स्थित कान्तिपुर पब्लिकेशनको प्राङ्गणमा आएर कोण सभामा परिणत भएको थियो । उक्त कोण सभालाई सम्बोधन गर्दै अखिल नेपाल क्रान्तिकारी ट्रेडयुनियन महासंघको केन्द्रीय कार्यालय सदस्य तिलक मल्ल क्षितिजले भन्नु भयो मजदुरहरुको जायज मागहरु श्रमजीवि पत्रकार ऐनले तोकेको न्युनतम् तलब १० हजार ८ लागु गर्नुपर्ने, २४० दिन पुगेका कर्मचारीलाई स्थायी नियुक्तीको व्यवस्था गर्नुपर्ने, ठेकेदारी प्रथाको अन्त्य गरिनु पर्ने, शान्तिपूर्ण आन्दोलनको क्रममा गीरप्तार गरिएका धनश्याम श्रेष्ठ लगायतका दर्जनौं मजदुर नेता तथा कार्यकर्ताहरुलाई रिहाई गरिनु पर्ने लगायतका मागहरु अविलम्ब पूरा गर्नुपर्ने बताउनु भएको छ । मजुदुरहरुको जायजमाग सम्बोधन गर्नुको सट्टा कैलाश जीले पब्लिकेशनको मालिकको व्यवहार देखाई दमनकारी नीति अबलम्बन गरे कान्तिपुर पब्लिकेशनको पत्रपत्रिका देशभर जलाउने र कान्तिपुरको ढोका सदाको लागि बन्द गरिदिने चेतावनी पनि उहाँले दिनु भएको छ । हामी जनयुद्ध लडेर आएको शक्ति हौं, श्रमजीवि मजदुरहरुको माग पूरा नभए रगतको खोला बगाउन तयार छौं तर यो आन्दोलनबाट पछि हट्ने छैनौं उहाँले बताउनु भयो । कान्तिपुर पब्लिकेशनले नेपालको राष्ट्रियताको समाचारहरुलाई तिरस्कार गर्दै भारतीय शासकको डिजाइनमा समाचार सम्प्रेशण गर्ने गरेको पनि उहाँले बताउनु भयो । मजदुरहरुको जायजमागहरु पूरा नगरेसम्म आन्दोलन जारी रहने आयोजक समितिले जानकारी गराउनु भएको छ ।  

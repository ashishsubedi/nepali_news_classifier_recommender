
﻿
२६ पुस, काठमाडौं । सत्तारुढ दलहरुले सीमांकन विवाद टुङ्ग्याउन बनाइने राजनीतिक संयन्त्रलाई संसदबाट बैधानिकता दिने प्रस्ताव गरेका छन् ।  आइतबार बसेको मधेसी मोर्चा र प्रमुख तीन दलको कार्यदलको बैठकमा सत्तारुढ दलको तर्फबाट एमाले उपाध्यक्ष एवं उपप्रधानमन्त्री भीम रावलले ११ बुँदे मागबारे आफ्नो धारणा राखेका थिए ।
स्रोतका अनुसार रावलले सरकारको तीनबुँदे प्रस्तावकै आसपासमा रहेका धारणा राखेका थिए । उनले सीमांकनबारे राजनीतिक संयन्त्र बनाएर तीन महिनाभित्र सहमति खोज्ने प्रस्ताव राखेका छन् ।
मधेसी मोर्चा संयन्त्रमार्फत सीमांकन टुग्याउन तयार देखिएको छ । तर, उसले त्यसको टीओआर र बैधानिकताबारे प्रश्न उठाएको छ । सत्तारुढ दलको तर्फबाट धारणा राखेका रावलले त्यस्तो संयन्त्रलाई संसदमार्फत बैधानिकता दिन सकिने बताएका छन् । कार्यदलका एक सदस्यले अनलाइनखबरसँग भने-‘सत्तारुढ दलले सरकारबाट प्रस्तुत धारणालाई नै टीओआर बनाऔं । संसदबाट बैधानिकता दिउँ भन्नु भएको छ ।’
तर, मधेसी मोर्चाका नेता हृदयेश त्रिपाठीले यो प्रस्तावमा सहमति हुन नसक्ने बताएका छन् । उनले भने-यसमा सहमति हुने भए यहाँसम्म आउनु नै पर्दनथ्यो ।’ संघीय समावादी फोरमका उपाध्यक्ष राजेन्द्र श्रेष्ठले भने राजनीतिक समझदारी बनाउनु पर्नेमा जोड दिएका छन् ।
यसअघि कार्यदलमा प्रमखु विपक्षीदल नेपाली कांग्रेसले सीमांकन हेरफेर गर्न सकिने भन्दै नयाँ शिरावाट बहस गर्ने प्रस्ताव गरेको थियो । उसले राज्य पुनःसंरचना समिति र आयोगले बनाएको आधारलाई नै राजनीतिक संयन्त्रको टीओआरमा राख्ने प्रस्ताव गरेको थियो ।
कार्यदल स्रोतका अनुसार कार्यदलको बैठकमा सत्तारुढ दल कांग्रेस जति पनि लचिलो देखिएको छैन । रक्षामन्त्री रावले मधेसी मोर्चाको माग अनुसार नेपाली सेनामा समानुपातिक समावेशी सम्भव नभएको उनको धारणा थियो । उनले संविधान संशोधन विधेयकको भाषा मिलाउन सकिने बताएका छन् ।
बैठकमा एमाओवादीको तर्फबाट कृष्णबहादुर महराको सट्टा गृहमन्त्री शक्ति बस्नेत सहभागी भएका थिए । उनले पनि रावलले राखेको धारणा मन्त्रिपरिषद छलफल भएर आएको भन्दै सहमति जनाए ।
बैठकपछि दुबै पक्षका नेताहरुले समग्र विषयमा छलफल भएको प्रतिक्रिया दिएका छन् । एमाले नेता रावलले भने-‘समस्या लम्बिनु हुँदैन । छिटोभन्दा छिटो सहमति गर्नुपर्छ भनेर हामीले कुरा गर्‍यौं ।’
तमलोपाका नेता त्रिपाठीले पनि सीमांकन, संविधान संशोधन, नागरिक लगायतमा छलफल भएको बताए ।
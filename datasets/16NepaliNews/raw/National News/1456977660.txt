
﻿‘नेपालले सर्भे नगरेकोमा चिन्तित छौँ’पर्शुराम काफ्ले/नयाँ पत्रिकाकाठमाडौं, २० फागुन
बिहारका मुख्यमन्त्री नीतीश कुमारले सप्तकोसी नदी उच्च बाँध निर्माणबारे नेपालसँग चासो प्रकट गरेका छन् । प्रधानमन्त्री केपी शर्मा ओली र सरकार सञ्चालसम्बन्धी उच्चस्तरीय राजनीतिक संयन्त्रका अध्यक्ष प्रचण्डसँगको भेटमा बुधबार उनले नेपालले सहमतिअनुसार काम नगरेको पनि गुनासो गरेका हुन् ।
कांग्रेस महाधिवेशनमा भाग लिन बुधबार काठमाडौं आएलगत्तै सुरुमा एमाओवादी अध्यक्ष प्रचण्ड, त्यसपछि राष्ट्रपति विद्यादेवी भण्डारी र साँझ प्रधानमन्त्रीसँग भेटेका थिए । नेपाल र भारतबीच दुवै देशको हित हुने गरी कोसी उच्च बाँध निर्माणको सम्भाव्यता अध्ययन गर्ने सहमति भएको थियो । त्यसअनुसार २००४ मा संयुक्त कार्यालय स्थापना भयो भने त्यसमा अनुसन्धान र सर्भेको काम नेपालले गर्ने सहमति भएको थियो । सर्भे सम्पन्न हुने समयसीमा २०१७ को फेब्रुअरीमा सकिँदै गरेको विषयमा तदारुकता साथ काम हुनुपर्नेमा उनले जोड दिएका थिए ।
नीतीश कुमारले अध्यक्ष प्रचण्डसँगको आधा घन्टा लामो भेटमा उच्च बाँधका विषयमा स्पष्ट कुराकानी गरेका थिए । ‘यस विषयमा कर्मचारीतन्त्रबाट काम नभएकोमा नीतीशजीको चिन्ता थियो, राजनीतिक तहबाटै यसमा पहल हुनुपर्‍यो भन्ने उहाँको आसय पनि व्यक्त भयो,’ प्रचण्डसँग नीतीश कुमारको भेटमा सहभागी मानवअधिकारवादी प्रमोद काफ्लेले नयाँ पत्रिकासँग भने ।
नीतीश कुमारले नेपाल र बिहारको हितका पक्षमा पानीको उपयोग गर्न, मिलेर बाढी नियन्त्रण गर्न र सिँचाइलगायत पारस्परिक लाभका अन्य पक्षमा पनि अघि बढ्नुपर्ने बताएका थिए । प्रधानमन्त्री ओलीले नेपालको पनि यी विषयमा भारतसँग सहकार्य गर्ने चाहना रहेको बताएका थिए ।
जन्मदिनको भोलिपल्ट ओलीको उपहार
बिहारका मुख्यमन्त्री नीतीश कुमारको जन्मदिन मंगलबार थियो । प्रधानमन्त्री ओलीले बुधबार साँझ उनलाई शुभकामनासहित उपहार हस्तान्तरण गरेका थिए । प्रधानमन्त्री ओलीले मिठाई खुवाएर कुराकानी थालेका थिए ।
असमझदारी हट्यो : नीतीश
प्रधानमन्त्रीसँग एक घन्टाको कुराकानीमा नीतीशले नेपाल–भारत असमझदारी हटेको बताएका थिए । ‘तपाईं भारत भ्रमणमा जानुभयो, राम्रो माहोल बनेको छ र असमझदारी हटेको छ । नेपालको विकासमा भारतको साथ रहनेछ,’ नीतीश कुमारको भनाइ उद्धृत गर्दै प्रधानमन्त्रीका विदेश मामिला विज्ञ गोपाल खनालले नयाँ पत्रिकासँग भने । प्रधानमन्त्री ओलीले पनि भारत भ्रमणपछि दुई देशबीच बाँकी रहेको तिक्ततासमेत मेटिएको बताएका थिए ।
भेटवार्तामा नीतीश सम्बद्ध पार्टी जनता दल युनाइटेडका महासचिव केसी त्यागी, नेपालका लागि भारतका राजदूत रणजित राय, उपनियोग प्रमुख विनय कुमारलगायत थिए । प्रधानमन्त्री ओलीसँग मुख्य सल्लाहकार विष्णु रिमाल, विदेश मामिलाविज्ञ गोपाल खनाल र परराष्ट्र मन्त्रालयको भारत डेस्क हेर्ने सहसचिव प्रकाश सुवेदी सहभागी थिए ।
मधेसको गडबडीले बिहारलाई प्रभाव
नीतीशले मधेसमा हुनै गडबडीले बिहारको हरेक घरलाई प्रभाव पार्ने बताएका थिए । ‘नेपालमा राजनीतिक स्थायित्व भयो भने बिहारलाई सजिलो हुन्छ, नभए दुवैतिर अपराधी लुक्ने अवस्था हुन्छ, यसले हामी दुवै पक्षलाई राम्रो गर्दैन,’ ओलीलाई नीतीशको भनाइ थियो । उनले प्रचण्डसँग तराईको समस्या समाधान भए/नभएको जिज्ञासा राखेका थिए । ओली र प्रचण्डले तराईका अधिकांश मुद्दा सम्बोधन भएको र बाँकी केही विषय चाँडै सम्बोधन हुने बताएका थिए ।
नीतीश कुमारले नेपाल र बिहारबीच विशेष र घरघरको सम्बन्ध रहेको चर्चा गरेका थिए । ‘एकअर्कामा जंगल, पानी, वन्यजन्तुसमेतको सम्बन्धमा दुई देश बाँधिएको छ,’ नीतीशको भनाइ थियो, ‘हामी बिहार र भारतका जनता नेपालमा शान्ति, विकास र स्थायित्व चाहन्छौँ, यसले बिहारलगायत समग्र भारतलाई सकारात्मक सन्देश दिनसक्छ ।’
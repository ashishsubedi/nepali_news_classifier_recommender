
﻿१८ फागुन, महेन्द्रनगर । कन्चनपुरको कलुवापुर बजारका होटल व्यवसायीको घाँटी रेटेर हत्या गरेको अभियोगमा चारजनालाई पक्राउ गरी प्रहरीले मंगलबार सार्बजनिक गरेको छ ।
प्रहरीले सार्बजनिक गरेकाहरुमा कन्चनपुर झलारी पीपलाडी नगरपालिका-११ का १८ वर्षीय सुरज साउद, सोही ठाउँका १८ वर्षीय इन्द्रदेव भट्ट, १९ वर्षीय प्रदीप महरा र वडा नम्बर-३ का १८ वर्षीय कृष्णसिंह साउद छन् ।
उनीहरुले होटल सञ्चालक ४० वर्षीय दामोदर अवस्थीलाई आइतबार राति होटलभित्रै घाँटी रेटेर हत्या गरेका थिए ।
पक्राउ परेकाहरुको बयानको आधारमा हत्यामा प्रयोग भएको चक्कु, होटलको खाता र मृतक अवस्थीको मोबाइल नदीको बगरमा बालुवामा गाडिएको अवस्थामा बरामद भएको छ ।
अभियुक्तहरुले रातको समयमा होटलमा गइ अत्याधिक मदिरा सेवन गरेको र होटल सञ्चालकलाई नियन्त्रणमा लिएर घाँटी रेटेर हत्या गरेको बयान दिएको कञ्चनपुर प्रहरी प्रमुख तुलसीप्रसाद अधिकारीले जानकारी दिए ।

﻿काठमाडौं । नेकपा क्रान्तिकारीका अध्यक्ष मोहन वैद्य एमाओवादीमा नफर्किने पक्का भएपछि महासचिव रामबहादुर थापा ‘बादल’ लाई उपाध्यक्ष बनाउने तयारी गरिएको छ ।
एमाओवादी अध्यक्ष पुष्पकमल दाहालसँगको छलफलपछि वैद्य र सीपी गजुरेल एमाओवादीमा फिर्ता नजाने पक्का भएपछि नेकपा क्रान्तिकारीका महासचिव बादललाई उपाध्यक्ष बनाउने सहमति भएको हो ।
बादलसँगै देव गुरुङलाई पनि उपाध्यक्ष बनाउने या सचिवमा नै राख्ने भन्नेमा एमाओवादीभित्र अझै सहमति जुटिनसकेको स्रोतले जानकारी दिएको छ ।
महासचिव पद बढाउन नमिल्ने भएकाले सचिव या उपाध्यक्षको संख्या बढाउने बारेमा एमाओवादीमा छलफल भइरहेको छ ।
“एमाओवादी अब संसदवादी भासमा फसिसक्यो,” मोहन वैद्यलाई उधृत गर्दै स्रोतले भन्यो,“अब यो बुढेसकालमा संसदवादी भासमा फस्न म चाहन्न । त्यसैले म एकताप्रक्रियामा सहभागी हुन्न ।”
वैद्यको साथमै रहेका नेकपा क्रान्तिकारीका नेता सीपी गजुरेलले पनि बिहीबार काठमाडौंमा भएको साक्षात्कार कार्यक्रममा एमाओवादीले संसद र सरकार दुबै नछाडेसम्म कुनै पनि हालतमा पार्टी एकता हुन नसक्ने ठोकुवा गरे ।
उनले विगतमा पनि सहमतिको नजिक रहे पनि एमाओवादीकै नीतिका कारण सहमति हुन नसकेको बताए । गजुरेलले महासचिव बादलले एमाओवादीसँग एकता नभई आत्मसमर्पण गरेको आरोप समेत लगाए ।
बादलबाहेक अन्य नेताहरुलाई नेकपा क्रान्तिकारीमा जुन पदमा थिए त्यसैमा समायोजन गर्ने तयारी भएको उच्च स्रोतले जानकारी दियो ।
“एमाओवादीमा महासचिव कृष्णबहादुर महरा हुनुहुन्छ,” स्रोतले भन्यो, “दुई जना महासचिव हुने कुरा भएन । महराभन्दा सिनियर नेता पनि भएका कारणले बादललाई उपाध्यक्ष बनाउने लगभग सहमति बनेको छ ।”
त्यसबाहेक देव गुरुङ, पम्फा भुसाललगायतका नेताहरु नेकपा क्रान्तिकारीमा जुन पदमा छन् एमाओवादीमा पनि त्यही पद दिने सहमति भएको छ ।
उपाध्यक्ष र सचिव बढाउनुपर्ने अवस्थामा बढाउन सकिने आश्वासन एमाओवादी अध्यक्ष पुष्पकमल दाहालको छ ।
तर एमाओवादीका नेता बर्षमान पुनले पदको विषयमा अहिले नै टुंगो नलागेको बताउँदै कुरा मिल्ने दावी गरे ।
“एकताको लागि दुवैपक्षबाट निर्णय भैसकेको छ,” उनले भने,“क्रान्तिकारी माओवादी, मातृका समूह, जयपुरी घर्ती, विप्लव माओवादीका केही नेताहरु लगायतका राजनीतिक दलहरुसँग एकता प्रक्रिया अघि बढेको छ । सबै पार्टीमा आन्तरिक छलफलपछि एकता अधिवेशन गरेर एकता प्रक्रिया टुंगो लगाउँछौं ।”
उनले सबैजसो नेताहरुसँग पहिले पनि सँगै रहेर काम गरेको हुनाले पदमा कुनै समस्या नपर्ने बताए ।
“पहिले हामी सँगै बसेका नेताहरु हौं,” उनले भने,“एकअर्काका कमिकमजोरी र क्षमता हामीलाई थाहा छ । त्यसैले एकता हुँदा पदको समस्या हुँदैन । पदाधिकारीसहितको व्यवस्थापन गर्छाैं ।”
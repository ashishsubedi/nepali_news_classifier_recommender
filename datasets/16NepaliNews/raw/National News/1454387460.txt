
﻿
थाइल्यान्ड सरकारले नेपालीका लागि २० वटा विश्वविद्यालयमा २० वटा विषयमा छात्रवृत्ति उपलब्ध गराएको छ । थाइल्यान्ड इन्टरनेसनल कोअपरेसन एजेन्सी (टिआइसिए)अन्तर्गतका संस्थामा मास्टर्स डिग्रीमा २० विविध विषयमा आंशिक छात्रवृत्तिमा अध्ययनका लागि कोटा दिइएको हो ।  शिक्षा मन्त्रालयले आंशिक छात्रवृत्तिका लागि सार्वजनिक सूचना जारी गरी उम्मेदवार छनोट गर्दै छ ।
शिक्षा मन्त्रालय छात्रवृत्ति शाखा प्रमुख गोविन्द शर्माले मास्टर्स डिग्रीका विविध विषयमा आंशिक छात्रवृत्तिमा विद्यार्थी मनोनीत गरी पठाइदिन अनुरोध भएकाले आवेदन दिनेहरूमध्येबाट सिनियरलाई छनोट गरी पठाउने बताए । आंशिक छात्रवृत्तिमा अध्ययनमा जान चाहनेहरूका लागि न्यूनतम योग्यतासमेत तोकिएको छ ।
श्रेणी, स्तर निर्धारण, उमेर, प्रतिशतलगायत टोफल अथवा आइइएलटिएसमा मापदण्ड पूरा गरेको हुनुपर्छ । मन्त्रालयले ९ फागुनसम्मका लागि आवेदन दिने समय निर्धारण गरेको छ । एक विषयमा एकजनाभन्दा बढी उम्मेदवारको दरखास्त पेस हुन आएमा न्यूनतम शैक्षिक योग्यताको प्राप्तांक उच्च रहेकामध्येबाट मनोनयन गरी ‘कन्फर्मेसन’का लागि पठाइने र सम्बन्धित निकायबाट अन्तिम मनोनयन गरी ‘कन्फर्मेसन’ प्राप्त नभएमा यस मन्त्रालय पुन: मनोनयन गर्न बाध्य नहुने मन्त्रालयका अधिकारीले बताएका छन् ।

﻿६ चैत, काठमाडौं । एकीकृत नेकपा माओवादीका अध्यक्ष प्रचण्डले आफ्नो पार्टीलाई आगामी दुई वर्षभित्र एक नम्बरको पार्टी बनाउने प्रतिवद्धता दोहोर्‍याएका छन् ।
एमाओवादी निकट अखिल नेपाल खेलकूद महासंघका पदाधिकारीसँग शनिबार बिहान आफ्नै निवास लाजिम्पाटमा भएको भेटमा प्रचण्डले दुई वर्षमा एक नम्बरको पार्टी बनाउनका लागि खेलकुद क्षेत्रमा डटेर लाग्न खेलाडीहरुलाई आग्रह गरे ।
खेलकुद महासंघका अध्यक्ष युवराज लामाको नेतृत्वमा लाजिम्पाट पुगेको टोलीसँग कुरा गर्दै प्रचण्डले महासंघ पदाधिकारीलाई खेलकूद क्षेत्रमा भएका समस्याहरुको डटेर सामना गर्दै खेलकुदको विकासमा दृढतापूर्वक लाग्न निर्देशन दिए ।
भेटमा महासंघका अध्यक्ष लामाले खेलकूद क्षेत्रमा देखिएका समस्याबारे प्रचण्डलाई बताएका थिए । खेलकूद क्षेत्रको विकासका लागि महासंघ सम्पूर्ण रुपले समर्पित भएर लागिपर्ने लामाले प्रतिवद्धता जनाएको प्रचण्डको सचिवालयले जनाएको छ ।

﻿११ चैत, जनकपुर । तराईमा सशस्त्र समुह गठन गरेर हिंसात्मक क्रियाकलाप गर्दै आएका दुई जनालाई जिल्ला प्रहरी कार्यालय धनुषाले हतियार सहित पक्राउ गरेको छ ।
पक्राउ पर्नेमा सिरहा मिर्चैया नगरपालिका ६ बस्ने पृथ्वी सिंह भन्ने कैलाश ठाकुर र सिरहा भेडिया गाविस ३ बस्ने कारी यादव भन्ने विनोद यादव रहेका छन् । पक्राउ परेकाहरुमध्ये कैलाश ठाकुर जनातान्त्रिक टाइगर जनशक्ति पार्टीका सैन्य कमाण्डर र विनोद यादव सो समुहमा आवद्ध रहेका हतियारको ओसारपोसारमा संग्लन रहेको प्रहरीले जनाएको छ ।
प्रहरीले उनीहरुको साथबाट पेस्तोल १ थान, त्यसको म्यागजिन १ थान र गोली सात राउण्ड, मोवाईल २ थान, भारतीय सिम कार्ड २ थान र नेपाली सिमकार्ड २ थान बरामद गरेको छ । वरिष्ठ प्रहरी उपरिक्षक सुरेश बिक्रम शाहले उनीहरु तराईमा विभिन्न समूहको नाममा चन्दा आतंक फैलाउने गरिएको जानकारी दिए ।
पक्राउ परेका कैलाश गत पुस २८ गते सिराहास्थित गोपल पेट्रोल पम्पमा बम विष्फोट गराएको, मंसिर २२ गते धनुषाको बालाखाबर ४ स्थित राजेन्द्र यादवलाई गोली हानी हत्या गरेको र २३ गते धनुषा गणेशमान चारनाथ नपरगापिलका विरेन्द्र बजारको नसिम राईन र पोर्ताहमा रामसोगारथ महतोलाई गोली प्रहार गरी घाइते बनाएको प्रहरीको आरोप छ ।
प्रहरीले भुमिगत समुहका अधिकांस कार्यकर्ताहरु पक्राउ परिसकेको र केही मात्र बाँकी रहेको तथा उनीहरुको समेत खोजिकार्य तिव्र रुपमा भईरहेको जनाएको छ ।
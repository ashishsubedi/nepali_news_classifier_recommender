
﻿
५ मंसिर, तम्घास । गुल्मी र बाग्लुङको सीमानामा रहेको खारबजारमा पौदीबासीहरुको न्वागी पर्वसँगै लागेको मेलामा अम्वा (बेलौती) प्रमुख आकर्षण बनेको छ । मेलाको कृषि मेला प्रदर्शनीमा राखिएको अम्वा ठूलो भएको भन्दै अवलोकन गर्नेहरुको भिड लाग्ने गरेको छ ।
बाग्लुङ ग्वालिचौर-४ निवासी कृषक कामदेव खरेलले आफूले उत्पादन गरेको अम्बा कृषि मेला प्रदर्शनीमा राखेका छन् ।
खरेलले मेलामा अम्बाको प्रचार प्रसार पनि हुने र साना फलफूलबाट पनि राम्रो आम्दानी गर्न सकिने सन्देश दिन प्रदर्शनीमा सहभागी भएको बताए । उनले अम्बाको राम्रो माग भएकाले आफूले व्यवसायीक खेती गरेको बताए । अहिलेको सिजनबाट मात्र आफूले अम्बा बाटै झण्डै मासिक २५ हजार रुपैयाँ आम्दानी गरेको बताए ।

स्थानीय कृषि उत्पादनहरुको प्रबर्द्धन तथा प्रोत्साहन गर्ने उद्देश्यले कृषि मेला प्रदर्शनी आयोजना गरिएको पौदी न्वागी मेला ब्यवस्थापन समितिका सचिव बिष्णुप्रसाद आचार्यले जानकारी दिए ।
घरमा नयाँ अन्न भित्र्याएको खुशीयालीस्वरुप पौदीबासीहरुले न्वागी पर्व मनाउने गर्दछन् । न्वागीमा स्थानीय जडन जातको धानको चामल, तिल, सिलाम, केरा, दही, चिनी आदिको समिश्रणबाट तयार पारिएको न्वागी खाने प्रचलन छ ।
मंसिर ३ गतेबाट सुरु भएको न्वागी मेला सोमवार सकिँदै छ ।
– अनिल खत्रीबाट
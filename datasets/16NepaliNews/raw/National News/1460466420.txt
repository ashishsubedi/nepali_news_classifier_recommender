
﻿भोटेचौर । गत शनिबार भूकम्पले क्षतविक्षत सिन्धुपाल्चोकको भोटेचौरस्थित खाल्डे पुग्दा त्यहाँका स्थानीय भर्खर अस्थायी टहरा ठड्याउँदै थिए ।

भूकम्पबाट घरबार गुमाएका उनीहरू भूकम्पपछि बारीको पाटामा पाल टाँगेर बस्दै आएका थिए । “बर्षा लाग्न लाग्यो”, स्थानीय देवकुमारी चौलागाईंले भनिन्, “सरकारले घर बनाउन सहयोग गर्छ भन्दभन्दै वर्ष दिन बितेकाले अस्थायी टहरा बनाउन लागेका हौं ।”

भूकम्पका कारण भोटेचौर गाविसमा मात्रै झण्डै १३ सय घर भत्किएका छन् । “गाविसमा ९५ प्रतिशत घरहरू भत्किएका छन्”, गाविसका कार्यालय सहायक ठाकुर चौलागाईंले बाह्रखरीसँग भने, “सरकारको सहयोग भर परेका कारण अघिकांशले घर बनाएका छैनन् ।”

कस्तो घर बनाउने भन्ने अन्यौल भएकाले घर बनाउन नसकिएको उनको भनाइ छ । विनासकारी भूकम्पमा भोटेचौर गाविसमा ३७ जनाको ज्यान गएको थियो भने दर्जन बढी घाइते भएको चौलागाईं बताउँछन् ।

निवुगाउँमा राम तामाङको परिवार पनि पाल भित्रै छ । “भूकम्पले घर भत्काइदिइहाल्यो”, उनले भने, “पैसा पनि छैन कसरी घर बनाउनु ?”

सरकारले सहयोग गर्ला र घर बनाउँला भनेर कुर्दाकुर्दै वर्ष दिन बितेको बताउँदै उनले दुःखेसो पोखे, “सरकारलाई हामीले खान देऊ भनेको छैन । तर, घर बनाउन त सहयोग गर्नु पर्यो नि !”

त्यस्तै ज्योतिष गाउँका रमेश खतिवडा पनि भूकम्पपीडित सरकारको गैह्र जिम्मेवारीपनको निर्मम सिकार भएको बताउँछन् । “भूकम्प गएको वर्ष दिन हुन लागिसक्यो, अझै पुनर्निर्माण सुरू भएको छैन”, उनले बाह्रखरीसँग गुनासो पोखे, “यस्तै पारा हो भने दश वर्षमा पनि भत्किएका संरचना बन्दैनन् ।”

बल्र्ड भिजन, मिसन इष्ट, यूके एड लगायतका संघ/संस्थाले सहयोग गरेका कारण पीडितहरू बाँचेको बताउँदै उनले सरकारले आफ्नो कर्तव्य पूरा नगरेको जिकिर गरे ।

“सरकारले अहिलेसम्म एकबोरा चामल र २५ हजार रुपैयाँ दिएको छ”, उनले भने, “त्यति सहयोगले मात्रै पीडितहरू कसरी बाँच्न सक्छन् ?” सरकारले सुरूमा १५ हजार र पछि न्यानो कपडा खरिदका लागि १० हजार उपलव्ध गराएको उनको भनाइ थियो ।

त्यस्तै उनले अगाडि थपे, “पीडितहरूले राज्यको उपस्थिति महसुस गर्न पाएका छैनन् । आर्थिक रूपमा कमजोरहरु पुनर्निर्माणमा सरकारको सहयोगको प्रतीक्षामा छन् ।”

आर्थिक हैसियत राम्रो भएकाहरूले भत्किएको घर बनाउन सक्ने भए पनि आर्थिक अवस्था कमजोर हुनेहरू मर्कामा परेको उनको भनाइ थियो ।

त्यस्तै उनले सरकारले निर्धारण गरेको प्राविधिक एवम् अन्य व्यवस्थाहरू झन्झटिलो हुनसक्ने आशंका व्यक्त गरे ।

भत्किएका विद्यालय पुनर्निर्माण हुन नसक्दा पठनपाठनमा समस्या भएको शिक्षकहरू बताउँछन् ।

जाल्पादेवी उच्च माध्यामिक विद्यालयका प्रधानाध्यापक लक्ष्मण श्रेष्ठले भने, “विद्यालयको भवन भत्किएका कारण टहरामा विद्यार्थी पढाउन बाध्य छौं, परकम्प आइरहेका कारण विद्यार्थीहरू विद्यालय आउनै मान्दैनन् ।”










 


तस्बिरः अक्षर काका
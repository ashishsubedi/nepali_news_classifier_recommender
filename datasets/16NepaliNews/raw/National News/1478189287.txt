
﻿विराटनगर, १८ कात्तिक । पूर्वाञ्चलका विभिन्न तीन जिल्लाहरुमा बुधबार भएको आगलागीबाट २२ लाख वरावरको क्षति भएको छ ।
उदयपुरः रौता गाविस १ बस्ने मानबहादुर श्रेष्ठको घरमा बुधबार दिउँसो १२ः३० बजे विद्युत सर्टहुँदा उनीसहित तीन जनाको घर जलेका छन् । आगलागीबाट मानबहादुर श्रेष्ठ, ख्यामकुमार श्रेष्ठ पूर्णबहादुर श्रेष्ठ र छत्रबहादुर श्रेष्ठको ढुङ्गा माटोले बनेको घर र घरमा रहेको सम्पूर्ण सामानहरु जल्दा अन्दाजी २० लाख वरावरको क्षति भएको बताइएको छ ।
आगलागी प्रहरी चौकी सुकैराबाट गएका टोलीले स्थानीय टोलीले गाउँलेको सहयोगमा अपरान्ह ४ बजे नियन्त्रणमा आएको थियो ।
झापाः कन्काई नगरपालिका ३ स्थित मनकुमार राईको घरमा गएराती विद्युत सर्टभई आगलागी हुँदा काठले बनेको घर तथा घरभित्र रहेको सामानहरु जलेर अन्दाजी एक लाख पचास हजार वरावरको क्षति भएको छ । राईको घरमा लागेको आगो ईलाका प्रहरी कार्यालय सुरुङाबाट गएको टोलीले स्थानीय गाउँलेको सहयोगमा नियन्त्रण गरेका छन् ।
मोरङः रंगेली नगरपालाक २ शुक्रबारे बस्ने भागीरथ मण्डलको घरमा खाना पकाउने क्रममा अचानक आगलागी हुँदा उनको भान्सा घरमा भएको अन्नपातहरु जल्दा अन्दाजी ४० हजार वरावरको क्षति भएको छ ।
ताप्लेजुङः ताप्लेजुङको लिम्बुदिन–२ मा बिहीबार आगलागीबाट एक घर जलेर नष्ट हुँदा अन्दाजी १५ लाख वरावरको क्षति भएको छ ।
स्थानिय बुद्दी राईको घरमा बिहान ९ बजे खाना पकाउने क्रममा अचानक चुल्हाबाट आगो सल्किएर आगलागी भएको हो । आगलागीबाट राईको तीन तले घर तथा घर भित्र भएको सम्पूर्ण सामान जल्दा अन्दाजी १५ लाख वरावरको क्षति भएको बताइएको छ । आगलागी प्रहरी र स्थानीयवासीको सहयोगमा नियन्त्रणमा लिईएको छ ।
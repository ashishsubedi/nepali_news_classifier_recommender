
﻿
१६ पुस, काठमाडौं । शेरबहादुर देउवा पछिल्लो समय केपी ओलीमाथि आक्रामक रुपमा प्रस्तुत हुन थालेका छन् । शुक्रबार मधेसी मोर्चासँगको बैठकमा देउवाले केपी ओलीलाई आफूले राम्रोसित चिनेको बताएका थिए भने शनिबार देउवाले एक सार्वजनिक कार्यक्रमबाट ओलीमाथि आक्रामक प्रश्न गरे- ‘हिजो नौ बुँदे सहमतिमा गाँजा खाएर सही गरेको ?‘
शुक्रबार प्रकाशमान सिंह र गोपालमान श्रेष्ठलाई लिएर देउवा मधेसी मोर्चाका नेताहरुसँग छलफलमा जुटेका थिए । त्यहाँ उनले मधेसी नेताहरुलाई नै अचम्म लाग्ने गरी केपी ओली र नेकपा एमालेलाई आफूले राम्रोसित चिनेको दाबी गरे ।
र, देउवाले यो पनि दाबी गरे कि महाकाली सन्धीमा हस्ताक्षर गर्ने एमाले अध्यक्ष केपी ओली संविधान संशोधन प्रस्तावमा सही गर्न आउने छन् । देउवाले मधेसी मोर्चाका नेताहरुसँग यो पनि भने- ‘संविधान संशोधन प्रस्ताव पारित गर्ने जिम्मा मेरो भयो ।’
एमालेलाई संविधान संशोधन प्रस्तावमा हस्ताक्षर गराई छाड्ने बताइरहँदा देउवा निकै ढुक्क देखिएको मोर्चाका एक नेताले बताए । देउवासँग बैठकमा सहभागी मोर्चाका नेताले भने- ‘देउवाजी संविधान संशोधन पारित हुनेमा ढुक्क देखिएका थिए, उनले यसमा एमालेलेसमेत हस्ताक्षर गर्ने दाबीसमेत गरे ।
मोर्चाका नेताहरुले शेरबहादुर देउवामा देखिएको यस्तो आत्मविश्वास शनिबार बिहान बालुवाटारमा प्रधानमन्त्री प्रचण्डलाई समेत सुनाएका थिए । मोर्चाका नेताहरुको कुरा सुनिसकेपछि प्रधानमन्त्री प्रचण्डले यसबाट आफू निकै उत्साही बनेको भन्दै अब संविधान संशोधन प्रस्तावको प्रक्रिया अघि बढ्ने र त्यसपछि स्थानीय तहको चुनाव घोषणा हुने मोर्चाका नेताहरुलाई बताए ।
स्रोतका अनुसार एमालेलाई संविधान संशोधन प्रस्तावमा हस्ताक्षर गराउने सूत्र आफूसँग भएको समेत देउवाले मधेसी मोर्चाका नेताहरुलाई बताएका थिए । तर, देउवासँग रहेको त्यो सूत्र के हो भन्नेबारे मोर्चा र माओवादी दुबै दलका नेताहरु अन्योलमा परेको स्रोतले अनलाइनखबरलाई बतायो ।
केपी ओलीलाई ‘गाँजा खाएर ९ बुँदेमा हस्ताक्षर गरेको ?’ भन्दै प्रश्न गर्ने कांग्रेस सभापति देउवाले शुक्रबार मधेसी मोर्चाका नेताहरुसँग केही पनि नखाई यस्तो दाबी गरेका हुन् भने देउवाको यो दाबी निकै अनौठो छ ।
किनभने, एमाले नेताहरुले संविधान संशोधनलाई कुनै पनि हालतमा मान्दैनौं भनिरहेका छन् । यस्तो बेलामा देउवाले ओलीलाई हस्ताक्षर गराउँछु भनेर दाबी गर्नु अहिले नै पत्याउन सकिने विषय होइन ।
तर, यसमा देउवाभित्र देखिएको आत्मविश्वास अर्को आश्चार्यको विषय बनेको छ ।
विगतमा संसदमा सुरासुन्दरी प्रकरण र सांसद खरिद विक्री प्रकरण चल्ने गरेको थियो । यो प्रकरणका खेलाडीका रुपमा कांग्रेसका शेरबहादुर देउवा र एमालेका वामदेव गौतमहरु निकै माहिर देखिएका हुन् । महाकाली सन्धी प्रकरणमा कांग्रेसका खुमबहादुर खड्काहरुले एमालेलाई प्रयोगमात्रै गरेनन्, पार्टी नै फुटाइदिएका थिए ।
अहिले फेरि एमालेलाई चिनेको छु, महाकाली सन्धीमा त ओलीलाई हस्ताक्षर गराएँ भने यसमा पनि गराउँछु भन्नु निकै रोचक प्रशंग बन्न पुगेको छ ।
ओलीलाई दपेट्दै देउवा
पछिल्लो समयमा कांग्रेस सभापति देउवा केपी ओलीमाथि करा रुपमा जाइलाग्न थालेका छन् । माओवादी अध्यक्ष प्रचण्डचाँहि ओलीदेखि केही धकाउने गरेका छन् । ओलीले पनि प्रचण्डलाई निकै हेपेर ङ्याक्ने गरेका छन् ।
तर, दुईवटा शेरका रुपमा रहेका ओली र देउवाको सम्बन्ध अलि फरक देखिन्छ । ओलीले प्रचण्डलाई जस्तै गरी देउवालाई व्यक्तिगत रुपमा होच्याएको त्यति सुनिँदैन । खासमा ओलीले अहिलेसम्म देउवाको नामै लिएर उनलाई जवाफ दिएको सुनिएको छैन, जति उनी प्रचण्डलाई नामै लिएर होच्याउने गर्छन् ।
केही साता अघिमात्रै राष्ट्रपति कार्यालयमा भएको सर्वदलीय छलफलमा देउवाले ओलीलाई ‘ओ मिस्टर चुप’ भनेर ठाडै हप्काएका थिए । त्यसलगत्तै ओली शीतल निवासका उठेर इन्द्रेणी फुडल्याण्डमा सम्पादकहरुसँगको छलफलमा आएका थिए । त्यहाँ उनले माताजी र जोगीको कथा सुनाएका थिए ।
कांग्रेस र एमाले आगामी चुनावका दुई ‘शेर’
व्यवस्थापिका संसदमा पहिलो दलका रुपमा रहेको नेपाली कांग्रेस र दोस्रो दलका रुपमा रहेको एमाले आगामी चुनावका दुई प्रतिस्पर्धी दलहरु हुन् ।
पछिल्लो समय केपी ओली राष्ट्रिय राजनीतिमा राम्रैसँग छाएका छन् । ओली र एमालेको लोकप्रियता कांग्रेसका लागि चुनौती विषय बनेको छ । आगामी चुनावमा पहिलो दल बन्न्े एमालेको दाबी छ भने यसबाट कांग्रेस केही आत्तिएको जस्तो देखिन्छ ।
यस्तो वस्तुगत परिस्थितिमा देउवाले केपी ओलीलाई ङ्याक्न सुरु गर्नुका पछाडि भावी चुनावका दुई प्रतिस्पर्धीहरुको श्रेष्ठताको होडबाजी पनि हुन सक्छ यो दन्तबझान ।
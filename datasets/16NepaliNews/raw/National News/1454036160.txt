
﻿
लोकसेवा आयोगले लिने परीक्षामध्ये सबैभन्दा अन्तिम प्रक्रिया भनेको अन्तर्वार्ता हो । अन्तर्वार्ता दिन आएको व्यक्तिलाई आफ्नो परिचय दिनुहोस् भन्ने गरिन्छ । यस्तो अवस्थामा आफ्नो परिचय दिँदा आफ्नो शैक्षिक पृष्ठभूमिसहित परिवारलगायत आफूले गर्दै आएको पेसाबारे २ मिनेटभित्र भन्न सक्नुपर्छ । आफूले काम गरेको भए जागिरको विविधताका विषयमा पनि भन्न सक्नुपर्छ ।
आफ्नो जागिरकालमा सन्तोष हुने गरी के काम गर्नुभयो भनेर प्रश्न सोध्ने गरिन्छ । आफ्नो जागिरकालमा धेरै काम गरिएको हुन्छ । तर, सम्झन लायक काम थोरै हुने भएकाले पहिले नै पूर्वतयारी गर्नुपर्छ । जसले गर्दा सोधेको वेलामा फ्याट्ट भन्न सकिन्छ । अन्तर्वार्ता लिने व्यक्तिहरू आ–आफ्नो क्षेत्रका विज्ञ हुने भएकाले उत्तर दिँदा भद्र तरिकाले दिनुपर्छ । विज्ञहरूले मनोवैज्ञानिक र बौद्धिक क्षमताको जाँच गरिरहेका हुन्छन् । यस्तो अवस्थामा आफूले जानेको विषय प्रस्टसँग राख्नुपर्छ । नजानेको विषयमा हावादारी रूपमा भन्नु हुँदैन । आफूले नजानेको विषयमा यस विषयमा मेरो अध्ययन पुगेन भन्दा इमानदारिता देखिन्छ । जसले गर्दा अन्तर्वार्ता लिने व्यक्तिले इमानदार रूपमा बुझ्ने भएकाले थप प्लस प्वाइन्ट हुन्छ ।
अन्तर्वार्ता दिने व्यक्तिले जहिले पनि आफूले जानेको विषयतिर नजानिँदो तरिकाले ढल्काउनुपर्छ । जसले गर्दा आफूले जानेको विषयमा बोल्न सजिलो हुन्छ । आफूले प्रस्तुति दिँदा पनि अत्यन्तै ख्याल गर्नुपर्छ । आफ्नो बोलाइ, बस्ने शैलीले पनि प्रभाव पार्ने भएकाले त्यस विषयमा पनि ख्याल गर्नुपर्छ । अन्तर्वार्ता दिँदा हडबडाउने, आत्तिने समस्या भएकाले गम्भीर रूपमा प्रस्तुत भई बोल्नुपर्छ । त्यस्तो गर्न नसके आफैँ रेकर्ड गरेर बोल्ने प्राक्टिस गर्नुपर्छ । अनुभवको कुरा आउनेबित्तिकै मेरो केही पनि अनुभव छैन भन्नु हुँदैन । जस्तै, कृषिसम्बन्धी केही अनुभव सोधेमा जागिरको अनुभव नभए पनि आफू कृषकको छोरा भएकाले धेरै अनुभूति गरेको छु भन्नेर अन्तर्वार्ता दिनुपर्छ । अन्तर्वार्ता अरूले भन्दा फरक तरिकाले दिन सक्नुपर्छ । विषय उही भए पनि प्रस्तुतिलगायत अरू विषयलाई फरक ढंगले भन्दा छनोटमा पर्नसक्ने सम्भावना हुन्छ ।
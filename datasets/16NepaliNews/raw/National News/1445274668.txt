
﻿संविधान घोषणा हुने अन्तिम तयारीमा रहेका बेला संविधान जारी नगर्न दबाब दिएका भारतीय विदेश सचिव एस जयशंकरले फेरि नेपालीमाथि अपमान हुने गरी टिप्पणी गरेका छन् ।   भारतले गरेको अघोषित नाकाबन्दी खुलाउन पहल गर्नको लागि भारत पुगेका परराष्ट्र मन्त्री कमल थापासँगको भेटमा उनै जयशंकरले संविधान कति दिनमा संसोधन हुन्छ भन्दै मन्त्री थापा र सिंगो नेपाली जनतामाथि अपमान र अनावश्यक दबाब दिएका हुन् । 

थापासँगको भेटमा जयशंकरले आइतबार भनेका थिए,  नयाँ संविधान कहिले संसोधन हुन्छ ? १० वा १५ दिनभित्र ?  जयशंकरले ठाडै यस्तो प्रश्न गरेपछि मन्त्री थापाले संयम र तर, आक्रोशको भाषामा भन्दिए,  आन्दोलनरत दललाई सहमतिमा ल्याउनका लागि प्रधानमन्त्री स्वयंमले गम्भीर अग्रसरता लिइरहनुभएको छ । हामी हाम्रो आन्तरिक मामिला चाँडै नै सुल्झाउने प्रयासमा छौं ।    संविधान संसोधनको प्रक्रिया अघि बढिसकेको भन्दै थापाले दशैंको मुखमा भारतले दैनिक प्रयोजनका सामग्री रोक्दा समस्या आएको भन्दै नाका विरगञ्ज नाका खुलाउन माग गरेका थिए ।

 नाकाबन्दीले नेपाल मात्रै नभई भारतसमेत प्रभावित भएको भन्दै थापाले छिटो खुलाइदिन आग्रह गरे पनि विदेश सचिव जयशंकरले नाकाबन्दी नगरेको जिकिर गरेका थिए ।   थापासँगको भेटमा विदेशमन्त्री शुष्मा स्वराजले पनि मधेसीमा देखिएको समस्याले नाकाबन्द भएको भन्दै समस्या समाधान तत्काल गरे तत्कालै नाकाहरु निर्वाध खुल्ने बताएकी थिइन् ।

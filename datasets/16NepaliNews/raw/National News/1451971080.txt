
﻿२१ पुस, काठमाडौं । अब सर्वसाधारण सेयर (आइपीओ) भर्दा नपरेको रकम सीधै खातामा जम्मा हुनेछ । क्लियरिङ हाउसको आइपीएस सेवा सञ्चालनमा आएपछि यस्तो रकम सीधै ग्राहकको बैंक खातामा जम्मा हुने भएको हो ।
अहिले आइपीओमा नपरेको रकम सेयर भर्ने व्यक्तिको खातामा जम्मा हुने गरी एकाउन्टपेयी चेकमार्फत भुक्तानी दिने गरेका छन् । भुक्तानीका लागि सर्वसाधारणले चेक लिन र बैंकमा जम्मा गर्न लाईन बस्नुपरेको गुनासो गर्दै आएका छन् ।
‘हामीले सेवा सुरु गरेपछि आइपिओ आवेदनकर्ताले फारममा उल्लेख गरेको खातामा नपरेको रकम सीधै जम्मा गर्न सकिन्छ,’ क्लियरिङ हाउसका सीइओ निलेशमानसिंह प्रधानले भने ।
त्यसैगरी क्लियरिङ हाउसले एक बैंकको खाताबाट अर्को बैंकको खातामा चेक बिना नै रकम भुक्तानी गर्न सकिने अन्तरबैंक भुक्तानी प्रणाली (आइपीएस) सेवासमेत संचालन गर्न लागेको प्रधानले बताए । सेवा संचालनका लागि अहिले बैंक तथा वित्तीय संस्थाहरुसँग सम्झौता भइरहेको र आगामी बैशाखसम्ममा सेवा सुरु गरिसक्ने उनले बताए ।
आइपीएस सेवा संचालन भएपछि ग्राहकहरुले आफ्नो खाताको रकम अर्को बैंक खातामा सिधै रकम भुक्तानी दिन सक्नेछन् । अहिले एउटा बैंकको खाताबाट अर्को बैंकको खातामा रकम सार्नका लागिसमेत चेक नै काट्नुपर्ने बाध्यता छ ।
सीइओ प्रधानका अनुसार आइपीएस सेवा संचालन भएपछि ग्राहकहरुले अनलाईन मार्फत या बैंकमा र्फम भरेर अर्को बैंकको खातामा रकम भुक्तानी दिन सकिने छ ।
यस प्रणाली अन्र्तगत ग्राहकको रकम स्थानान्तरणका साथै बोसन, बिल, बीमा कम्पनीको प्रीमियम, सामाजिक सुरक्षा भत्ता, पेन्सन/तलब, रेमिटेन्सलगायतका भुक्तानी सिधै सम्बन्धित व्यक्ति वा संस्थाको खातामा गर्न सकिनेछ ।
ग्राहकले यी सेवाहरु लिनका लागि भने आफुले कारोबार गर्ने बैंक तथा वित्तीय संस्था यो प्रणालीबाट सदस्य हुनुपर्नेछ भने निश्चित शुल्क समेत तिर्नुपर्नेछ । राष्ट्र बैंकले कार्यविधि बनाएर शुल्क तोक्न पाउने व्यवस्था गर्न लागेको प्रधानले बताए ।
क्लियरिङ हाउसले आपीएस सेवा संचालनका लागि हालसम्म सिद्वार्थ, सिटिजन्स, हिमालयन, एनएमबि, प्रभु, सनराइज, नेपाल इन्भेष्टमेण्ट, स्टार्डड चार्टर्ड, एनआइसी एसिया, बैंकका साथै कैलाश विकास बैक, गुडविल फाइनान्सलगायतसँग सम्झौता भइसकेको उनले जानकारी दिए ।
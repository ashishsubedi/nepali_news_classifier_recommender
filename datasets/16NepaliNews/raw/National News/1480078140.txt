
﻿
१० मंसिर, बारा । काठमाडौं-निजगढ फाष्ट ट्र्याक र अन्तर्राष्ट्रिय बिमानस्थल निर्माण तत्काल सुरु गर्न दवाव दिने उद्देश्यले बाराका युवाहरुले सांकेतिकरुपमा रकम संकलन अभियान सुरु गरेका छन् ।
राष्ट्रिय गौरवका यी आयोजनाहरु निर्माणका लागि हरेक व्यक्तिलाई १ रुपैयाँ लगानी गर्न आह्वान गर्दै युवाहरुले बारादेखि काठमाडौंसम्मको पैदलयात्रा सुरु गरेका छन् ।
फाष्ट ट्र्याक, बिमानस्थल निर्माण संघर्ष समितिको अगुवाईमा युवा-युवतीहरु ‘रु. १ लगानी गरौं’ लेखिएका स-साना बाकस बोकेर हिँडेका छन् । त्यससँगै उनीहरुले हस्ताक्षर संकलन अभियान पनि चलाएका छन् ।

निर्माणको चर्चा धेरै अघिबाट चले पनि हालसम्म पनि काम सुरु नभएकाले गाउँ-गाउँमा पुगेर हस्ताक्षरसहित ‘फास्टट्रयाक र एयरपोर्ट निर्माणका निम्ति १ लगानी गरौं’ भन्दै सांकेतिक रुपमा रकम संकलन गरेको संघर्ष समितिका संयोजक रविराज दंगालले जानकारी दिए ।
‘पैदल यात्राको क्रममा संकलित रकम र हस्ताक्षर काठमाडौं पुगेर नेताहरुलाई हस्तान्तरण गर्छौं,’ संघर्ष समितिका संयोजक दंगालले भने । यस अभियानलाई स्थानीय, राजनीतिक दल, उद्योगी र व्यवसायीहरुबाट स्वतस्फूर्त सहयोग पाइरहेको उनले बताए ।

अभियानको पहिलो चरणको कार्यक्रम अन्तर्गत अभियन्ताहरुले यतिबेला निजगढसहित बारा, पर्सा र रौतहट जिल्लाका विभिन्न स्थानमा जनताका घरदैलोमा पुगी हस्ताक्षर संकलन गरिरहेका छन् ।
दवाव आन्दोलन अन्तर्गत एक सय दिने रिले अनशन, राष्ट्रिय सभागृहमा डकुमेन्ट्री प्रदर्शन, सरोकारवालाहरुसँग अन्तर्क्रिया लगायतका कार्यक्रम पनि सार्वजनिक गरिएको संयोजक दंगालले जानकारी दिए ।
सरकारले फाष्ट ट्र्याकलाई राष्ट्रिय गौरवको आयोजना घोषणा गरेको छ । प्रचण्ड नेतृत्वको वर्तमान सरकारले भारतीय कम्पनी आइएल एण्ड एफएसलाई दिइएको फास्ट ट्र्याक निर्माण सम्झौता रद्द गरी स्वदेशी लगानीमा बनाउने निर्णय गरेको छ ।
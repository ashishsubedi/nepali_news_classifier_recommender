
﻿१३ पुस, काठमाडौं । वुधबार काठमाडौंबाट प्रकाशित सबैजसो दैनिक पत्रपत्रिकाले दलहरुबीच बढ्दो राजनीतिक तिक्ततासम्बन्धी समाचारलाई महत्वका साथ फ्रन्टपेजमा प्रकाशित गरेका छन् ।
राजधानी दैनिकले मोर्चाले सरकारको निर्वाचन घोषणा प्रस्ताव अस्वीकार गरेको, नाम्चेका व्यवसायीले चोर पक्रन हेलिकप्टर चार्टर गरेको र तातोपानी नाका छिट्टै सुचारु हुने समाचारलाई फ्रन्टपेजमा छापेको छ ।
अन्नपूर्ण पोस्ट् दैनिकले अंग्रेजी नयाँ वर्ष सुरु हुनै लाग्दा विभिन्न गैरसरकारी संस्थालाई बजेट सक्ट चटारो परेको र सरकार-मोर्चा संविधान संशोधन र निर्वाचनसम्बन्धी दुबै विधेयक सँगै लैजनाले रणनीतिमा भएको समाचारलाई महत्व दिएको छ ।
नयाँ पत्रिका दैनिकले सरकार र मोर्चाबीच झन् समस्या बढेको, एक सय भन्दा बढी देशमा नेपाली सीमकार्ड चल्ने, त्रिविमा राजनीतिक भागबण्डा भएको र राष्ट्रिय खेलकुदमा सशस्त्र प्रहरी टोलीको दादागिरी भएको भन्दै फ्रन्टपेज समाचार प्रकाशित गरेको छ ।
नेपाल समाचारपत्र दैनिकले तातोपानी नाका खुल्ने, किसानलाई पेन्सन दिने कुरा कागजमै अलमलिएको र नेपाल-चीन सैन्य अभ्यासमा भारतीय चासोको विषयमा समाचार छापेको छ ।
नागरिक दैनिकले नेपाली कांग्रेसका सभापति शेरबहादुर देउवाको अडानले तीन दलको वैठकमा चर्चाचर्की भएको र सातौं राष्ट्रिय खेलकुदमा भद्रगोल र विवादले खेल राम्रो नभएको समाचारलाई फ्रन्टपेजमा छापेको छ ।
कान्तिपुर दैनिकले सत्ता घटक दल र मोर्चाबीच तिक्तता बढेको, कान्ति लोकपथ दुई वर्ष भित्रै बन्ने र दर्शकबिनै प्रतियोगिता ? भन्ने शीर्षकको समाचार पहिलो पृष्ठमा प्रकाशित गरेको छ ।
गोरखापत्र दैनिकले संशोधनभन्दा पहिले चुनावलाई मोर्चाले नमानेको, अब मोबाइलबाटै राहदानी आवेदन र उपत्यकालाई सुन्दर बनाउन सरोकारवालाबीच छलफल भएको समाचारलाई महत्वका साथ फ्रन्टपेजमा छापेको छ ।

﻿
१९ पुस, काठमाडौं । सर्वोच्च अदालतले संविधान संशोधन विधेयकबारे छलफल गर्न बाटो खोलेको भोलिपल्टै संसद बैठक ६ दिनका लागि स्थगित भएको छ । यति लामो समय बैठक स्थगन गरिएको विषयमा सत्तापक्षकै सांसदहरु असन्तुष्ट देखिएका छन् ।
यस अघि विपक्षीले अवरोध गर्दै आए पनि संसद बैठक लगातार बसेको थियो । तर, सर्वोच्चले नै संविधान संशोधनको औचित्यबारे संसदमै छलफल गर्नु भनेको भोलिपल्टै संसद बैठक सूचना टाँसेर ६ दिनका लागि स्थगित गरिएको छ ।
किन त ?
माओवादीका एक नेताका अनुसार संसदको बैठक स्थगन हुनुअघि बसेको कार्यव्यवस्था परामर्श समितिको बैठकमा एमाले लचिलो भएर प्रस्तुत भएको थियो । संसदीय दलका उपनेता सुवास नेम्वाङले संसद बैठक २४ गतेमात्रै राख्ने हो भने अवरुद्ध नहुने वचन दिए ।
मंगलबार नै संसद बैठक बस्दा एमाले अप्ठ्यारो पर्ने थियो । अवरुद्ध गरौं, सर्वोच्चको आदेशको पालना नगरेको सन्देश जाने, अवरुद्ध नगरौं, संविधान संशोधनकै विरोधमा २२ गते काठमाडौंमा शक्ति प्रदर्शनसहित आमसभा राखिएको अवस्था छ ।
त्यसैले नेम्वाङले २४ गतेमात्रै संसद राख्न प्रस्ताव गरे । एक नेताका अनुसार नेम्वाङले २२ गते आफूहरुको कार्यक्रम रहेको र २३ गते शनिबार भएको भन्दै २४ गते संसद बैठक राख्न प्रस्ताव गरेका थिए । २४ गतेको बैठक अवरुद्ध नगर्ने बचनसमेत नेम्वाङले परामर्श समितिको बैठकमा दिएका थिए ।
अन्तरवस्तुमा सहमति नभए प्रक्रियामा सहमति गरौं भनेर एमाले लचिलो रुपमा आएकाले संसद स्थगित गरिएको हो, एक नेताले भने ।
मंगलबार परामर्श समितिको बैठकमा दलहरुबीच राज्य व्यवस्था समितिमा अडि्कएको निर्वाचनसम्वन्धी विधेयकहरुलाई तत्काल अघि बढाउने समझदारी भएको छ ।
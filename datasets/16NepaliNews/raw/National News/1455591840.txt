
﻿काठमाडौं/ मिडिया सोसाइटीका अध्यक्ष पुष्करलाल श्रेष्ठका पिता भरतलालको ७४ वर्षको उमेरमा सोमबार राजधानीको नर्भिक अस्पतालमा निधन भएको छ ।
उनी ५० वर्षदेखि समाजसेवामा संलग्न थिए । उनले लायन्स क्लबका पूर्व डिस्ट्रिक्ट गभर्नर भएर पनि काम गरेका थिए । हाल स्यस्य: समाजका अध्यक्ष, विशाल बजार व्यापार संघ तथा लायन्स क्लब अफ विशाल बजारका वरिष्ठ सल्लाहकार तथा संस्थापक अध्यक्षको रूपमा समाजसेवामा सक्रिय थिए ।
उनले डेनमार्क लायन्स क्लबको सहयोगमा लायन्स क्लब अफ विशाल बजारमार्फत दुईवटा शववाहन र तीनवटा एम्बुलेन्स जुटाउनका लागि उल्लेख्य योगदान पुर्‍याएका थिए । गत १२ वैशाखको भूकम्पपछि पीडितहरूका लागि डेनमार्क लायन्स क्लबबाट सहयोग जुटाई लाखौँ रुपैयाँ नगद र जिन्सी राहत उपलब्ध गराउनमा उनले महत्त्वपूर्ण भूमिका खेलेका थिए ।
श्रेष्ठले समाजसेवामा उल्लेखनीय काम गरेबापत डेनमार्क सरकारबाट उच्च सम्मान र नेपाल सरकारबाट गोरखा दक्षिणबाहुलगायत दर्जनौँ सम्मान तथा पदक पाएका थिए । उनी त्रिभुवन आदर्श उमावि सञ्चालक समिति अध्यक्ष पनि थिए । त्यस्तै, लायन्स क्लब अफ विशाल बजारका संस्थापक अध्यक्ष, नेपाल हस्तकला उद्योग महासंघका संस्थापक तथा नेपाल चेम्बर अफ कमर्सका पूर्व अवैतनिक महासचिव समेत थिए ।
श्रेष्ठले विभिन्न अन्तर्राष्ट्रिय औद्योगिक सम्मेलनमा भाग लिनुका साथै उद्योगपतिहरूको प्रतिनिधिमण्डलका महत्त्वपूर्ण सदस्यका रूपमा युरोपियन युनियनको निमन्त्रणामा युरोपलगायत दुई दर्जनभन्दा बढी अन्तर्राष्ट्रिय सम्मेलनमा सहभागिता जनाएका थिए । उनका श्रीमती, तीन छोरा र तीन छोरी छन् ।
मिडिया सोसाइटीले विज्ञप्ति प्रकाशित गरी अध्यक्ष श्रेष्ठलाई पितृशोक परेकोमा गहिरो शोक व्यक्त गरेको छ । दिवंगत आत्माको चिरशान्तिको कामना गर्दै शोकसन्तप्त परिवारमा समवेदनासमेत व्यक्त गरेको छ ।
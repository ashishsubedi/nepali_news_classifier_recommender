
﻿नयाँ पत्रिकाकाठमाडौं, २४ पुस
दुई सातादेखि रिक्त
सुरक्षा चुनौती बढिरहेको अवस्थामा शान्ति सुरक्षा योजना बनाउने मुख्य जिम्मेवारी पाएको गृह मन्त्रालयअन्तर्गतको शान्ति सुरक्षा तथा समन्वय महाशाखा भने दुई सातादेखि नेतृत्वविहीन छ । सो महाशाखा प्रमुख नै गृहको प्रवक्तासमेत रहने प्रावधान छ ।
गृह मन्त्रालयका प्रवक्तासमेत रहेका शान्ति सुरक्षा महाशाखा प्रमुख सहसचिव लक्ष्मीप्रसाद ढकाल दुई साताअघि कामु सचिव भएर मध्यमाञ्चल क्षेत्रीय प्रशासकको रूपमा गएपछि महाशाखा नेतृत्वविहीन हुन पुगेको हो ।मानवस्रोत व्यवस्थापन महाशाखा प्रमुख निमित्त
गृह मन्त्रालय स्रोतका अनुसार मन्त्रालयमा रहेका विभिन्न ६ वटा महाशाखामध्ये शान्ति सुरक्षा तथा समन्वय महाशाखा सबैभन्दा महत्वपूर्ण महाशाखा हो । तर, गृहमन्त्री शक्तिबहादुर बस्नेतले हाल यो महाशाखाको जिम्मेवारी मानवस्रोत व्यवस्थापन महाशाखाकै सहसचिवलाई दिएका छन् ।
मानवस्रोत व्यवस्थापन महाशाखा प्रमुख सहसचिव चक्रबहादुर बुढा छन् । एकै सहसचिवलाई दुईवटा महाशाखाको जिम्मेवारी दिादा दुवै महाशाखा प्रभावहीन बन्न पुगेको मन्त्रालयका कर्मचारीले गुनासो गरेका छन् ।वरिष्ठ सहसचिव ल्याउन कर्मचारीको सुझाब
गृह मन्त्रालयअन्तर्गत नीति योजना तथा कार्यक्रम महाशाखा प्रमुखको रूपमा रहेका यादवप्रसाद कोइराला, व्यवस्थापन महाशाखा प्रमुख विनोद केसी र विपद् व्यवस्थापन महाशाखा प्रमुखको रूपमा रहेका रामेश्वर दंगाल सबैजना गृहका वरिष्ठ र अनुभवी सहसचिव हुन् ।
यी तीनमध्ये सहसचिव केसी सबैभन्दा वरिष्ठ हुन् भने सहसचिव कोइरालाले चीनबाट सुरक्षा सम्बन्धमा विशेष तालिम लिएका छन् । गृहका कर्मचारीले यी तीनमध्ये एकलाई शान्ति सुरक्षा महाशाखा प्रमुख बनाउन सुझाब दिएको स्रोतको भनाइ छ ।यस्ता छन् महाशाखाको जिम्मेवारी
शान्ति सुरक्षा तथा समन्वय महाशाखाले देशभर शान्ति सुव्यवस्था कायम राख्ने, यस कार्यमा संलग्न निकायहरूको अनुगमन तथा मूल्यांकन गर्ने तथा शान्ति सुव्यवस्थासम्बन्धी विभिन्न समस्या समाधानका लागि विकल्पहरूको खोजी गर्ने जिम्मेवारी पाएको छ ।
यसैगरी, जिल्लाहरूको वस्तुस्थितिसम्बन्धी सूचना संकलन गर्ने, शान्ति सुरक्षासम्बन्धी कार्यनिर्देशन जारी गर्ने, गोप्य संकेत सञ्चालन गर्ने, शान्ति सुरक्षासम्बन्धी कार्ययोजना तयार गर्ने, सीमा प्रशासन र स्थानीय प्रशासन, राष्ट्रिय अनुसन्धान विभाग र अध्यागमनसम्बन्धी काम गर्नेलगायतका जिम्मेवारी महाशाखाको छ ।सागर पण्डितको रिपोर्ट
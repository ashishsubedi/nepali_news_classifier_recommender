
﻿१० वैशाख, काठमाडौं । नेपाल बन्द फिर्ता लिएपछि रिसाएका जनजाति र मधेसी नेताहरु अन्नतः एमाओवादी अध्यक्ष प्रचण्डसँग बैठक बस्न सहमत भएका छन् । अहिले ३० दलीय मोर्चाका असन्तुष्ट नेताहरु महन्थ ठाकुरको नेतृत्वमा प्रचण्ड निवास लाजिम्पाटमा पुगेका छन् । बैठक केही घन्टादेखि चलिरहेको छ । यो बैठकले ३० दलको बैठक बस्ने वातावरण बनाउने प्रचण्डको विश्वास छ ।

तर, सहमति भएका विषयलाई मस्यौदा समितिमा पठाउने र संघीयताबारे थप छलफल गर्ने बालुवाटारको सहमति भने धरापमा परेको छ । सोमबार कांग्रेस, एमाले र एमाओवादीबीच भएको वार्तामा निर्वाचन प्रणाली, न्याय प्रणाली र सशाकीय स्वरुपमा भएको सहमतिलाई मस्यौदा लेखनमा पठाउने सैद्धान्तिक सहमति भएको थियो । तर, सहमति कार्यान्वयन नहुँदै धरापमा पर्ने खतरा बढेको स्रोतले बताएको छ ।

 संघीयतामा छलफल गर्दै जाने भनेको थाती राख्ने कुरा हो । यो जनजाति र मधेसीलाई स्वीकार्य हुँदैन, मोर्चाका एक नेताले भने- अब प्रचण्डले १० प्रदेशसहितको हाम्रो साझा नौबुँदे मुद्दा छाड्दैनौं भन्नुभयो भने ३० दल रहन्छ । होइन, उहाँले तिमीहरु जे सुकै गर, म सहमति गर्छु भन्नुभयो भने अर्को कुरा हो । 

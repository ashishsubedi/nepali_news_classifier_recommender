
﻿राजविराज, १५ चैत्र । सप्तरीको प्रसिद्ध शक्तिपीठ छिन्नमस्ता सखडेश्वरी शक्तिपीठद्वारा सोमवार शोभायात्राको आयोजना गरियो ।
आगामी २०७३ चैत्रमा आयोजना हुनलागेको लक्षचण्डी रुद्र महायज्ञको कार्यक्रम अन्तर्गत शोभायात्राको आयोजना गरिएको हो । छिन्नमस्ता शक्तिपीठबाट निकालिएको शोभायात्रा सदरमुकाम राजविराज हुँदै रुपनी, शम्भुनाथ, वीरेन्द्रबजार, महुली, कञ्चनपुर, बरमझिया, भारदह, हनुमाननगर, मन्सापुर, राजविराज हुँदै शक्तिपीठमै पुगी टुङ्गिएको छ । शोभायात्रामा नेपाल तथा भारतका हज्जारौं श्रद्धालुभक्तजनको सहभागिता रहेको थियो । 
भारतको सिमावर्ती बजार तथा जिल्लाका विभिन्न स्थानहरुबाट सवारी साधनसहित भक्तजनहरुले सहभागिता जनाएको शक्तिपीठका पीठाधीश महाकान्त ठाकुरले जानकारी दिए । उनका अनुुसार ध्वजारोहण एवम् भूमी पूजन कार्यक्रम आगामी चैत्र २६ गते हुने भएको छ । उक्त कार्यक्रममा नेपाल तथा भारतका विशिष्ट व्यक्तिहरुको सहभागिता रहने पीठाधीश ठाकुरले बताए ।
देशमा दिर्घ शान्ति, दैवीप्रकोप, अतिवृष्टि, सामाजिक सद्भाव, देश तथा विश्व कल्याणार्थ विश्वमै पाँचौ तथा नेपालमै पहिलो पटक छिन्नमस्ता शक्तिपीठमा लक्षचण्डी महायज्ञ आयोजना हुन लागेको उनले जानकारी दिए । २०७३ को नवरात्राको पहिलो दिनदेखि सञ्चालन गरिने उक्त महायज्ञमा २ सय फिट लामो र २ सय फिट चौडाई भएको यज्ञ मण्डप निर्माण गरिने पीठाधीश ठाकुरले पत्रकारहरुलाई जानकारी दिए ।
एकसाथ ३ हजार ५ सय पंडितद्वारा हुने लक्षचण्डी महायज्ञमा कुल २१ करोड २५ लाख खर्च हुने अनुमान गरिएको छ । महायज्ञबाट प्राप्त आम्दानी वेद विद्यालय, धर्मशाला, मन्दिर निर्माण लगायत सामाजिक कार्यमा खर्च गरिने पीठाधीश ठाकुरले बताए ।
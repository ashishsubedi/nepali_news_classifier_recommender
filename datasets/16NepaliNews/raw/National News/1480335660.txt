
﻿१३ मंसिर, काठमाडौं । कसैको फेसबुक तथा दैनिक पत्रपत्रिकामा देखिएको विज्ञापनको भरमा विदेश जाने सपना देखेर पैसा बुझाउँदै हुनुहुन्छ भने होस गर्नुहोस्, तपाईं ठगिन सक्नुहुन्छ ।
किनकी पछिल्लो समय विभिन्न पत्रत्रिकामा बैदेशिक रोजगारीको लागि विज्ञापन गर्ने र पैसा उठाएर भाग्ने गिरोह सक्रिय हुन थालेको फेला परेको छ ।
महानगरीय प्रहरी अपराध महाशााखाले वैदेशिक रोजगारीको नाममा निकालिएको त्यस्तै विज्ञापन देखाएर ठगी गरेको आरोपमा एक जनालाई पक्राउ गरेको छ ।
विभिन्न म्यानपावर कम्पनीहरुले वैदेशिक रोजगारी सम्बन्धी दिएको विज्ञापनको फोटो आफ्नो फेसबुकमा राखेर सम्पर्कमा आएकाहरुको पैसा असुल गरी फरार भएको आरोपमा दोलखाका दावा योञ्जनलाई प्रहरीले पक्राउ गरेको हो ।
अपराध महाशाखाका अनुसार योञ्जनले पत्रत्रिकामा आएका वैदेशिक रोजगार सम्बन्धी विज्ञापनहरुको फोटो खिच्ने र त्यसमा आफनो सम्पर्क नंम्बर समेत राखेर फेसबुकमा हाल्ने गरेका थिए । त्यही विज्ञापन देखेर आएका सात जनाको पैसा असुल गरेको भेटिएको हो ।
तिलक बहादुर गुरुङ, डोर बहादुर थापा, विमल चौधरी, प्रदीपकुमार गुरुङलगायत सात जनासँग योञ्जनले प्रतिव्यक्ति ५५ हजार सम्म असुल गरेको प्रहरी अनुसन्धानबाट खुलेको छ । सात जनाबाट तीन लाख ३५ हजार असुल गरेर योञ्जन फरार भएपछि पीडितहरु प्रहरीकोमा पुगेका थिए ।
योञ्जन कुनै पनि म्यानपावरसँग सम्बन्धित व्यक्तिसमेत नभएको समेत खुलेको छ ।

﻿
२३ भदौ, काठमाडौं । प्रमुख प्रतिपक्षी दल नेकपा एमालेले प्रधानमन्त्रीको सम्बोधनले गम्भीर संवैधानिक प्रश्न खडा गरेको भन्दै संसदमा प्रश्न उठाउने भएको छ ।
प्रधानमन्त्री प्रचण्डले विहीबार संसदलाई गरेको सम्बोधनमा सरकारको नीति तथा कार्यक्रम नै प्रस्तुत गरेकाले यसअघि संसदले पारित गरेको नीति तथा कार्यक्रम एवं बजेटको कार्यन्वयनमा गम्भीर प्रश्न खडा भएको एमालेले प्रतिक्रिया दिएको छ ।
प्रधानमन्त्रीको सम्बोधनलगत्तै अनलाइनखबरसँग कुरा गर्दै एमाले संसदीय दलका उपनेता सुवास नेम्वाङले अब सरकारमाथि प्रश्न उठ्ने र जनतालाई जवाफ दिनुपर्ने बताए । पूर्वसभामुखसमेत रहेका नेम्वाङले भने- ‘प्रधानमन्त्रीले प्रस्तुत गरेका कार्यक्रमहरुका बारेमा कुनै टिप्पणी छैन, तर उहाँले यसअघि राष्ट्रपतिमार्फत आएको नीति कार्यक्रम लागु गर्नुहुन्छ कि आफ्नो कार्यक्रम ? यो प्रश्न त उठ्यो ।’
पूर्वसभामुख नेम्वाङले संविधानअनुसार सरकारको नीति तथा कार्यक्रम संसदले पारित गरिसकेको र सोहीअनुसार बजेटसमेत पारित भइसकेको अवस्थामा प्रधानमन्त्रीले अर्को नीति तथा कार्यक्रम ल्याएको आरोप लगाए ।
नेम्वाङले भने- उहाँले सिंगो नीति तथा कार्यक्रम प्रस्तुत गर्नुभयो । यो सरकारको नीति तथा कार्यक्रम हो भने यसलाई बोक्ने बजेट कसरी ल्याउनुहुन्छ ? यसअघि संविधानअनुसार संसदबाट पारित भएको नीति कार्यक्रम र बजेट के गर्नुहुन्छ ? आजको भाषणले धेरै प्रश्न उठाएको छ । यसको उत्तर नदिई अघि बढ्न सकिन्न ।
प्रधानमन्त्रीले भारत भ्रमणका बारेमा जानकारी गराउने भनेर संसदमा ‘नीति तथा कार्यक्रम’ सुनाएको भन्दै एमालेले प्रमुख विपक्षलाई झुक्याइएको टिप्पणी समेत गरेको छ ।
नेम्वाङले भने- ‘आज प्रधानमन्त्रीज्यूले समय लिएर भारत भ्रमण हुन लागेको बारे बोल्ने जानकारी दिइयो, सोहीअनुसार प्रमुख विपक्षी दलका नेतासहित हामी सुन्न बस्यौं, तर उहाँबाट सिंगै नयाँ नीति कार्यक्रम पो आयो ।’
यो पनि पढ्नुहोस्
नेम्वाङलाई पुनको प्रश्न-प्रधानमन्त्रीले बोल्न नपाइने कस्तो लोकतन्त्र ?
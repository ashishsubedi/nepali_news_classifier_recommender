
﻿राजविराज, ३१ साउन । मधेशी मोर्चा सप्तरीमा सङ्घीय समाजवादी फोरम नेपाल आवद्ध नरहेको तथा आयोजक संयुक्त लोकतान्त्रिक मधेशी मोर्चा नभएकोले फोरम नेपाल एउटै मञ्चमा उपस्थित नहुने जनाएको छ ।
संघीय समाजवादी फोरम नेपालका जिल्ला अध्यक्ष दिनेश कुमार यादवले सोमवार प्रेस विज्ञप्ति जारी गर्दै पार्टीको धारणा सार्वजनिक गरेका हुन् । भदौ १ गते भारदहमा तेस्रो मधेश आन्दोलनका प्रथम सहिद राजीव राउतको पूण्यतिथीमा सहिद स्मृति सभाको आयोजना गर्ने भनिए पनि पार्टीले नयाँ कार्यक्रम घोषणा गरेको छ ।
भदौ १ गते साँझ ७ बजे जिल्लाका सबै प्रमुख चौक तथा बजारहरुमा दीप प्रज्वलन गर्ने, भदौ २ गते विहान ७ बजे भारदह र विष्णुपुर चौकमा बृक्षारोपन गर्ने, भदौ ३ गते भारदह स्थित विपी माध्यमिक विद्यालयमा विहान ११ बजे निबन्ध प्रतियोगिता, भदौ ४ गते भारदह अस्पतालमा विहान ११ बजे फलफूल वितरण, भदौ ५ गते दिउँसो १ बजे भारदहमा शहीद स्मृति सभा आयोजना गरिने अध्यक्ष यादवले जानकारी दिएका छन् । भदौ ६ गते विहान ८ बजे भारदहमा सरसफाई कार्यक्रम र भदौ ७ गते विहान ८ बजे राजविराजमा रक्तदान कार्यक्रम आयोजना गर्ने निर्णय भएको भन्दै निर्धारित कार्यक्रममा फोरम नेपालका सबै तहका नेता तथा कार्यकर्ताहरुका साथै बुद्धिजिवी, विद्यार्थी, युवा, किसान, पत्रकार, ब्यापारी लगायत आम जनसमुदायलाई उक्त कार्यक्रमहरुमा सहभागी हुन फोरम सप्तरीले अनुरोध गरेको छ ।
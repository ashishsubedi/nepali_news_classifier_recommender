
﻿
११ पुस, चितवन । चितवनमा १३ औं हात्ती महोत्सव सोमबारबाट सुरु भएको छ । महोत्सवको पर्यटनमन्त्री जीबनबहादुर शाहीले उदघाटन गरे । उदघाटन समारोहलाई सम्बोधन गर्दै मन्त्री शाहीले पर्यटन विकास र संरक्षणमा महोत्सवले टेवा दिने विश्वास व्यक्त गरे । पर्यटन प्रवर्द्धनका लागि पनि हात्ती महोत्सव निकै महत्वपूर्ण रहेको उनले बताए ।
महोत्सव अन्तर्गत पहिलो दिन भएको हात्तीपोलो प्रतियोगितामा नेपाल स्पोर्ट्स कल्चर इन्टरनेशनल युएसएले विजयी सुरुवात गरेको छ । हात्तीपोलोमा शारदा टुर्सलाई ४-३ गोल अन्तरले हराउँदै नेपाल स्पोर्ट्स विजयी भएको हो ।
शारदा टुर्सका अञ्जन पाण्डेले हृयाट्रिक गरेपनि जित दर्ता गराउन सकेनन् । नेपाल स्पोर्ट्सका केमीका भण्डारी र विनोद चौधरीले २-२ गोल गरे ।
आजै भएको हात्ती फाष्ट वाकमा प्रतियोगितामा ६ वटा हात्ती दोस्रो चरणमा प्रवेश गरेका छन् । समूह ‘ए’ बाट एकताकली, चञ्चलकली, बसन्तीकली र समूह ‘बी’ बाट बम्बोजकली, अनारकली र आशाकली दोस्रो चरणमा प्रवेश गरेको नतिजा प्रकाशन समितिका संयोजक ऋषि तिवारीले जानकारी दिए ।

महोत्सवको औपचारिक उदघाटन अघि चितवन निकुञ्जको पूर्वी सेक्टर सौराहा गेटबाट शोभायात्रा निकालिएको थियो । हात्ती सहितको शोभायात्राले सौराहा परिक्रमा गरेको थियो । थारु लगायत विभिन्न जातजातीको झाँकी पनि प्रदर्शन गरिएको थियो । बाजा तथा विभिन्न जातीका गीतसंगित र भजनसहितको झाँकी बाघमारा चौरमा पुगेर सभामा परिणत भएको थियो ।
महोत्सव पुस १५ गतेसम्म चल्ने छ । महोत्सव अवधिभर हात्ती फाष्टवाक प्रतियोगिता, हात्तीपोलो प्रतियोगिता, छावाहरुको फुटबल, हात्ती श्रृंगार, गाडा दौड, हात्ती पेन्टिङ, हात्तीको बनभोज, साँस्कृतिक कार्यक्रम र डुंगा दौड प्रतियोगिता आयोजना गरिने आयोजक क्षेत्रीय होटल संघले जनाएको छ ।
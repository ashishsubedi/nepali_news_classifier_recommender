
﻿
‘हामी’, ‘मेरो चोक’ जस्ता शक्तिशाली कवितामा बाँचेका भूपी शेरचनबारे अनेक रङ्गीन प्रसङ्ग उनीसँग अन्तरंग सम्बन्ध भएकाहरुको स्मृतिमा ताजै छ । तीमध्ये एक हुन् कवि तथा गीतकार रत्‍न शमशेर थापा । उनका अनुसार, भूपी रङ्गीन मिजासका थिए ।
बीस/तीसको दशकको काठमाडौंमा एकातिर नारायणगोपाल, भूपी र रत्नहरूको गीताङ्गे जमघट हुन्थ्यो । अर्कातिर कृष्णभक्त, द्वारिका श्रेष्ठ, मोहन कोइरालाहरूसँग मिसिँदा उनै भूपी र रत्न साहित्यबारे विभिन्न बहस गर्थे । उता भीमदर्शन रोका, शङ्कर लामिछाने र मोहनहिमांशु थापासँगको ‘यारोँ दोस्ती’ पनि कम थिएन ।
समकालीन साथीभाइ धेरै जनासँग उठबस भए पनि रत्नको मनमा भूपीको मिजासिलो व्यवहार आलै छ । उनी सम्झिन्छन्, ‘मिलनसार स्वभावको थियो भूपी, असाध्यै मीठो गरी बोल्थ्यो । बातैपिच्छे ठट्टा गरिरहनुपर्ने ।’
गर्मी यामको एकदिनको रमाइलो प्रसंग रत्न सधैं सम्झिराख्छन् । टन्टलापुर घामले सेकिरहेको दिन भूपी, नारायणगोपाल र रत्न न्युरोडबाट टुँडिखेलतिर आउँदै थिए । हिँड्दै गर्दा भूपीले रत्‍नलाई सोधे, ‘कत्तिको गर्मी भा’छ ?’
–    ‘गर्मीको टाइममा त गर्मी भइहाल्छ नि !’, रत्‍नले सोझो जवाफ दिए ।
–    ‘होइन, मलाई भन्दा तँलाई अलि गर्मी भा’होला !’, भूपीले फेरि खोतले ।
–    ‘किन !?’, गर्मीभन्दा साथीको कुराले रापिएका रत्न जिल्लिए ।
–  ‘किनभने मभन्दा तँ अलि सूर्यको नजिक छस् नि त अग्लो भएकाले !,’ भूपीले ठट्टा घोलिहाले । तीनै जनाबीच एकछिन हाँसोको लहर चल्यो ।
हुन पनि भूपीभन्दा रत्‍न शमशेर अलि अग्ला थिए । त्यही भएकोले घामको रापले पनि उनैलाई धेरै छुने भनेर भूपीले कल्पनाशीलताको प्रयोग गरेका थिए ।
भूपी हँसीमजाकमा जस्तै पिउने कुरामा पनि ‘उस्ताद’ थिए । शङ्कर लामिछानेले ‘विम्ब प्रतिविम्ब’ पुस्तकमा भूपीका बारेमा दिल खोलेर अन्तरंग पाटो लेखेका छन् । भूपीले पिएको बेला सबैभन्दा पहिले उनी बसेको कोठाको झ्याल बन्द गर्नुपर्ने उल्लेख गरेका छन् लामिछानेले, झ्यालबाट फाल हाल्लान् भनेर !
उतिबेलाको काठमाडौंमा रश्मि रेष्टुराँ, पारस होटल र इन्दिरा रेष्टुराँमध्ये कुनै एकमा साथीहरूसँग अड्डा जमाई ‘महफिल’ जमाउँथे भूपी । त्यस्तो बेला हातमा गिलास उठाएर चियर्स गर्दै उनी भनिरहेका हुन्थे-
‘भोलिदेखि म नपिउने विचारमा छु,
तर आजसम्म म बारमा छु ।’
त्यही अधिक मदिरापान र स्वास्थ्यबारे ध्यान नदिने बानीकै कारण असमयमै एउटा होनहार कवि र असल मित्र गुमाउनुपरेकोमा चुकचुकाउँछन् रत्‍न शमशेर । कतिसम्म भने, बिरामी भई अक्सिजन सिलिन्डर लगाएर बेडमा सुतिरहेको बेला पनि जुरुक्क उठेर तुइँतुइँ चुरोट खान पछि पर्दैनथे भूपी ।
आफ्नै स्वास्थ्यप्रति खेलवाड गरे पनि मित्रतालाई भने उनले सधैं गम्भीरतासाथ लिएको रत्न सम्झन्छन् । खाने-पिउने आफ्नै ठाउँमा रह्यो, आत्मीयता आफ्नै ठाउँमा प्रगाढ रहिरह्यो ।
साथी भनेपछि मरिमेट्ने भूपी कतै जमघट हुँदा खानपानमा निकै खुलेर खर्च गर्थे । ‘उनको त्यही उदार मन र खर्चिलो स्वभावको त्यसबेला कतिपय साथीभाइदेखि उच्च ओहदाका सरकारी कर्मचारीसम्मले फाइदा उठाए’, रत्न भन्छन् ।
भूपीको सुरुवाती परिचय भूपेन्द्रमान सर्वहारा थियो । त्यसबेला उनी मार्क्सवादी झुकावबाट कविता र गीतहरु लेख्थे । तर, पछि विस्तारै कोमलता र स्वतन्त्र गद्यमा फैलिँदै सबैका कवि भए ।
थोरै लेखेर गहकिलो चिज दिने भूपीको बारेमा नकारात्मक टीका-टिप्पणी पनि भएका छन् । खासगरी पञ्चायतकालमा तत्कालीन नेपाल राजकीय प्रज्ञा-प्रतिष्ठानका प्राज्ञ बनेर पसेपछि उनी पदका लागि बिकेको आरोप लाग्यो । त्यस बेला बौद्धिक जमातदेखि समकालीनसम्मले उनलाई निशाना बनाए ।
कम्युनिष्ट मान्छे राजावादी भयो भन्नेसम्मको आक्षेप आइलाग्यो । लगभग उनी एक्लो जस्तै भए । तर, उनका निकटवर्तीका अनुसार उनमा पदको लोभ थिएन । अघिल्ला दुई पटकसम्म प्राज्ञ बन्न आएको प्रस्ताव अस्वीकार गरेका उनलाई तेस्रो पटक नसोधी प्राज्ञ नियुक्त गरिएको बताइन्छ । प्राज्ञ नबन्ने अडानमा रहेका उनले परिवारको बारम्बारको आग्रहमा बल्ल सहमति जनाएका थिए ।
त्यसो त भूपीले ‘अत्यन्त लायक नेपालको नायक वीरेन्द्र जिन्दावाद’ भन्ने जस्तो कविता पनि लेखे । त्यसबाट पनि उनको स्वतन्त्र कवि व्यक्तित्वलाई हेर्ने दृष्टिकोण धमिलिनुमा बल पुग्यो । तर, उनी राजतन्त्रप्रति समर्पित नभए पनि राजा वीरेन्द्रको शालीन व्यक्तित्वप्रति भने निकै आकर्षित थिए भनिन्छ ।
भूपीको निधन भएपछि शवयात्रा र घाटमा मलामीहरू ज्यादै थोरै उपस्थित थिए भनेर चर्चा चल्ने गरेको छ । यसको कारण कतिपयले उनी पछिल्लो समयमा एकेडेमीको सदस्य हुनु र साहित्यिक जमातबाट टाढिँदै जानुलाई ठान्छन् ।
रत्नका अनुसार, भूपी एकेडेमीको सदस्य हुँदा मान्छेहरूले आह्रिस गर्नु र आपत्ति जनाउनुको कुनै तुक छैन । उनी भन्छन्, ‘भूपी आफ्नो खुबीले प्राज्ञ भए, तर हाम्रो समाजमा कोही अलिकति माथि उठ्दा नकारात्मक कुरासँग जोडेर हेर्ने प्रवृत्ति छ ।’
आखिर उनी त्यही प्रवृत्तिका शिकार भए । पहिले खुवाउँदा-पियाउँदा सबैको हाइहाइ भए, खर्च गर्न छाडेपछि सबैको नजरमा धेरै भए ।
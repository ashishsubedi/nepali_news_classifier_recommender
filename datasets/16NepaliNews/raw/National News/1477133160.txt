
﻿६ कात्तिक, झापा । पटकासहितका विष्फोटक पदार्थलाई भित्रिन नदिन प्रहरीले सीमा नाकाहरुमा कडाइ गरे पनि झापाका अधिकांश क्षेत्रमा खुलेआम यसको प्रयोग भइरहेको छ । तिहार आउन एक साता बाँकी रहे पनि विष्फोटक पदार्थको व्यापक प्रयोग भइरहेको भेटिएको हो ।
प्रहरी दैनिक ठूलो परिणाममा विष्फोटक पदार्थ बरामद गर्छ, सञ्चारमाध्यमलाई जानकारी पठाउँछ । अघिल्ला वर्षहरुको तुलनामा यस वर्षको तिहारमा अझ कडाइ गरिएको प्रहरीको दाबी छ ।
तर, गाउँ, सहरमा भने अहिले पटाकाले आतङ्क नै सिर्जना गरिदिएको छ । कनकाई नगरपालिका-३, सुरुङ्गाका हरि रोक्का भन्छन्, ‘तिहार आउनु कहिले हो कहिले, अहिल्यैदेखि ठूलाठूला आवाज निस्किने पटाका पड्कन्छन् ।’
‘बेलाबेला त साँच्चै बम नै पड्किएको हो कि भन्ने पनि लाग्छ’, उनले भने, ‘तर, हेर्दा एक हुल केटाहरु पटका खेलाइरहेका हुन्छन् ।’
राति समेत पटका पड्काउने क्रम तीव्र भएपछि मानिसहरु त्रसित बनेका छन् । यति मात्र होइन, एक प्रहरी अधिकारीले नाम नबनाउने सर्तमा अनलाइनखबरलाई भनेका छन्, ‘हाम्रो कार्यालय वरिपरि नै पड्काउँछन् ।’
प्रहरीले कडाइ गरेको भए पनि केही उच्छृङ्खल युवा जमातले कार्यालय छेऊमै आएर पटका पड्काउने गरेको उनले बताए । उनीहरु यसरी प्रहरी कार्यालयमै आएर पटका पड्काएर सुरक्षा व्यवस्थाकोे खिल्ली उडाइरहेका छन् । प्रशासन भने मौन छ । लाग्छ- विष्फोटक पदार्थ बरामद गर्ने मात्र उनीहरुको काम हो !
चोर बाटोहरुको प्रयोग
तिहारको समयमा पटका एवम् अन्य विष्फोटक पदार्थ धेरै भित्रिने भएकाले नाकाहरुमा कडाइ गरिएको छ । सामान्य अवस्थामा भन्दा धेरै प्रहरी परिचालन गरिएको छ ।
तर पनि किन सहर बजारमा छ्यापछ्याप्ती पटाका भेटिन्छन् ? किन मानिसलाई आतड्ढति बनाउने गरी पड्किरहेका छन् ? प्रहरीले कडाइ गर्दागर्दै कसरी भित्रिए ? झापाका प्रहरी प्रवक्ता डिएसपी हरिप्रसाद शर्मा भन्छन्, ‘हामीले चेकजाँचमा कुनै कसर बाँकी रहेका छैनौँ, दैनिक बरामद गरिएका पटाकाहरुको बारेमा त तपाईंहरुलाई पनि थाहै छ ।’
झापामा पटाका भित्रिन सक्ने सीमा क्षेत्रहरु काँकरभिट्टा, भद्रपुर, दक्षिणी क्षेत्रको पाठामारी, बनियानी, केचना र कुमरखोद, टाघनडुब्बा हुन् । सबै नाकामा सुरक्षा व्यवस्था कडा पारिएको प्रहरी अधिकारी बताउँछन् ।
तर, तिनै क्षेत्रबाट समेत विष्फोटक पदार्थहरु भित्रिरहेको स्थानीय बताउँछन् । ‘मुख्य सडकहरुमा त प्रहरीले निक्कै कडाइ गरेको छ’, कुमारखोदका एक स्थानीय व्यापारी भन्छन्, ‘त्यहाँबाट छुट्ने कुनै चान्स नै छैन । तर, ‘चोर बाटो’ हरुमा भने प्रहरी हुँदैनन्, जहाँबाट पटाका भित्र्याउन सहज हुन्छ ।’
प्रहरी पूर्ण रुपमा पटकालाई न्यूनीकरण गर्न खुला सीमा बाधक भएको बताउँछ । ‘मुख्य बाटोबाट त छिराउन असम्भव नै छ’, एक अधिकारीले भने, ‘तर, लुकाइछिपाइ अन्य बाटोहरुबाट भित्रिने गरेको छ ।’
स्रोतका अनुसार दशैंअघि देखि नै व्यापारीले पटाकाहरु स्टक गरी बेच्ने समेत गरेका छन् । प्रहरीले समेत कमिसनको लोभमा केही चल्तीका व्यापारीलाई नेपालसम्म पटाका ल्याउन दिइरहेको स्रोतले बतायो ।
झापाको हकमा कुरा गर्दा सशस्त्र प्रहरी बल राजस्व एवम् गस्ती सुरक्षा गुल्म, काँकरभिट्टाबाट मात्र खोर्सानी बम नामक पटका २ सय २७ थान, भिरझिरे १ सय ८ बट्टा र आलु बम १५ प्याकेट बरामद गरिएको छ ।
यो तथ्याङ्क दसैँपछि कात्तिक ५ गते शुक्रबार साँझसम्मको हो । यस्तै, जिल्ला प्रहरी कार्यालय झापासँग पनि ठूलो परिमाणमा विष्फोटक पदार्थ बरामद भएको तथ्याङ्क छ ।
झापाको मुख्य नाका काँकरभिट्टाका सशस्त्र प्रहरी बल राजस्व एवम् गस्ती सुरक्षा गुल्मका प्रहरी नायव उपरीक्षक वासुदेव लोहनी सरुवा भएर यहाँ आएको केही हप्ता मात्र भयो ।
उनीसँग अनलाइनखबरले तपाईंहरु पटाका बरामद गरेको गर्‍यै हुनुहुन्छ, यहाँ पड्केको पड्क्यै छ नि ? भनेर सोध्दा उनी हाँसे । र, भने, ‘अहिले निक्कै कडा छ, यहाँबाट भित्रिने सम्भावना नै छैन ।’ उनले पनि गोप्य बाटोबाट छिटपुट रुपमा भित्रन सक्ने सङ्केत गरे ।
कानुनले निषेध गरेको पटकाको प्रयोगमा सामान्य त्रुटि मात्रले पनि अङ्गभङ्ग हुन सक्ने सम्भावना हुन्छ । जमिन नै हल्लाउने गरी पड्किने ती पटाकाले मानिसको श्रवण शक्तिमा समेत असर गर्छ ।
पटाका एवम् विष्फोटक पदार्थसँग सम्बन्धित विषयमा मानिस पक्राउ परे कडा कानुनको व्यवस्था छ । सामान्यतः पटाका एवम् अन्य विष्फोटक पदार्थ प्रयोग गर्ने मानिसलाई सामाजिक शान्ति सुरक्षामा खलल पुर्‍याएको कसुरमा सार्वजनिक मुद्दा समेत चलाइने गरिएको छ ।

﻿
३० फागुन, काठमाडौं । उपप्रधानमन्त्री एवं सहकारी तथा गरिवी निवारणमन्त्री चित्रबहादुर केसीले कानून बनाएर मात्र दलितमाथि हुने भेदभाव अन्त्य नहुने भन्दै सामाजिक आन्दोलनको आवश्यकता औंल्याएका छन् ।
समता फाउण्डेशनले आइतबार काठमाडौमा गरेको कार्यक्रममा उपप्रधानमन्त्री एवं सहकारी तथा गरिवी निवारणमन्त्री केसीले वर्षौंदेखिको भेदभाव अन्त्यका लागि कानून र प्रशासनिक आदेशले मात्र नपुग्ने बताए ।
‘पढेलेखेका र कानून बुझेकाहरुले नै भेदभाव गर्ने गरेकाले उनीहरुको आचरण र व्यवहारमा सुधारका लागि सामाजिक आन्दोलन सबैभन्दा राम्रो विकल्प हो,’ मन्त्री केसीले भने ।
कार्यक्रममा सहभागी दलित अधिकारकर्मीहरुले भेदभाव अन्त्यका लागि अभियान नै संचालन गर्न सबै राजनीतिक दलहरुलाई आग्रह गरे । उनीहरुले अन्तरजातीय विवाह गर्नेलाई वहिष्कार गर्ने तथा अछुतको व्यवहार गर्नेहरुलाई कारवाहीको दायरामा ल्याउनुपर्नेमा उनीहरुले जोड दिए । कानूनको प्रभावकारी कार्यान्वयन नभएका कारण पनि जातीय भेदभावले निरन्तरता पाइरहेको उनीहरुको गुनासो थियो ।
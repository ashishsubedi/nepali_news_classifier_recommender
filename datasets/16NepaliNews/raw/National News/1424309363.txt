
﻿६ फागुन, काठमाडौं । नेपाली कांग्रेसका महामन्त्री कृष्णप्रसाद सिटौलाले राजसंस्था राख्नेबारे पूर्वराजा ज्ञानेन्द्र शाहसँग कुनै सम्झौता नगरेको बताएका छन् । उनले निर्मल निवास मागेको र त्यो दिएको सिटौलाले अनलाइनखबरलाई बताए ।

पूर्वराजा ज्ञानेन्द्र शाहले प्रजातन्त्र दिवसका अवसरमा दिएको शुभकामना सन्देशमा  तत्कालीन राजनीतिक दलहरु र मेरावीच प्रजातन्त्रको मूल्य र मान्यतामा आधारित जेजति सहमति, समझदारी एवं व्यवस्थापकीय गतिविधि भएका थिए तिनको स्मरण र अनुशरण गर्दै त्यसलाई सही रुपले कार्यान्वयनमा ल्याई मूलूकलाई दिगो शान्ति, स्थायित्व र समृद्धितर्फ अघि बढाउन सकेमा नै आजको पुनित दिवसकोे सार्थकता रहन्छ  उल्लेख गरेका छन् ।

पूर्वराजाको दाबीबारे कांग्रेस महामन्त्री सिटौलालाई सोध्दा कुनै सम्झौता नभएको दाबी गरे ।  जनआन्दोलनपछि तत्कालीन गृहमन्त्रीको हैसियतमा मैले नै उहाँसँग कुरा गरेको हो  सिटौलाले अनलाइनखबरसँग भने-  संविधानसभाको पहिलो बैठकले राजतन्त्र अन्त्यको घोषणा गरेपछि गिरिजाबाबुले भनेअनुसार मैले उहाँलाई भेटेको हुँ । 

सिटौलाले ज्ञानेन्द्रसँग भएको कुराकानी स्मरण गर्दै भने-  उहाँले निवासको कुरा गर्नुभयो, निर्मल निवास दिएकै छौं, मुमा बडाहारानीले नारायणहिटीमै बस्ने कुरा भो, त्यो पनि दिएकै छौं । 

राजतन्त्र राख्नेबारे कुनै सम्झौता थियो कि भन्ने अनलाइनखबरको प्रश्नमा सिटौलाले भने-  राजतन्त्रको कहीँ कतै सहमति भएको छैन, संविधानसभाको पहिलो बैठकको निर्णयपछि उहाँले सहजरुपमा लिएर नागरिकको हैसियतमा जुन उचाइ राख्नुभयो, त्यसको म कदर गर्छु । 

पूर्वराजाले विवादास्पद वक्तव्य दिएकोमा कांग्रेस नेता सिटौलाले असन्तुष्टि व्यक्त गरे ।  यस्तो दोहोरो अर्थ लगाउने वक्तव्य दिएर किन उचाइ घटाउनुहुन्छ ?  सिटौलाले प्रश्न गरे,  कुनै सम्झौता भएको भए किन उनले सहजरुपमा नारायणहिटी छाड्थे होला ? 

सिटौलाले पूर्वराजा ज्ञानेन्द्रलाई सहजरुपमा नारायणहिटी छाडेर कायम गरेको उचाइ नघटाउन अनलाइनखबरमार्फत आग्रहसमेत गरे ।

डा. शेखर भन्छन्- गिरिजाबाबु र ज्ञानेन्द्रवीच कुरै भएन

कांग्रेस नेता डा. शेखर कोइरालाले चाँहि ०६३ सालको जनआन्दोलनका बेला पूर्वराजा ज्ञानेन्द्रसँग प्रतिनिधिसभा पुनःस्थापना गर्ने तर संवैधानिक राजतन्त्र कायम राख्ने अनौपचारिक सहमति भएको हुनसक्ने संकेत गरेका छन् ।

पूर्वराजा ज्ञानेन्द्रले विगतको सहमति कार्यान्वयन गर्न आग्रहसहितको वक्तव्य जारी गरेपछि अनलाइनखबरले राखेको जिज्ञासामा डा. कोइरालाले भने-  मेरो विचारमा त्यस्तो सहमति केही भएको होइन । लिखित केही थिएन । गिरिजाबाबुले डाइरेक्ट कुरा गर्नुभएको पनि होइन । 

तर, तत्कालीन राजासँग प्रत्यक्ष सम्वादमा रहेका नेताहरुले अनौपचारिक कुराकानी गरेको हुन सक्ने डा. कोइरालाले बताए ।  त्यसबेला भारतबाट आएका करन सिंह, पशुपतिभक्त महर्जन र कृष्णप्रसाद सिटौलाजीहरु प्रत्यक्ष सम्वादमा हुनुहुन्थ्यो,  डा. शेखरले अनलाइनखबरसँग भने,  मलाई यसबारे डिटेल थाहा छैन, सिटौलाजी र माधव नेपालजीलाई नै थाहा हुन सक्छ । 

आफू त्यसबेला भूमिगतरुपमा लुकेर बसेकाले भित्री कुरा थाहा नपाएको डा. कोइरालाले स्पष्ट पारे । उनले भने-  त्यस्तो अनौपचारिक कुराकानी राजसंस्थाका बारेमा भएको हुन सक्छ, संसद पुनस्थापना मात्रै गर्ने भनिएको थियो कि ? 

पूर्वराजाले बैसाख ११ गते प्रतिनिधिसभा पुनःस्थापनाका लागि दोस्रो वक्तव्य जारी गर्नेबेलामा माधव नेपालले बढी भूमिका खेलेको हुनाले कुनै सहमति भए/नभएको बारे माधव नेपाललाई जानकारी हुन सक्ने कोइरालाले अनलाइनखबरलाई बताए ।

 

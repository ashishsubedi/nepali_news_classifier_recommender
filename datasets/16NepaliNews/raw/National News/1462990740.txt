
﻿हरेराम बैठा
काठमाडौं । नेपाल प्रहरीका एसपी भीमप्रसाद ढकालकी श्रीमती बिन्दु ढकाल सोमबार काठमाडौंको थापाथली चोकमा पोलेको मकै किन्दै थिइन् । “तपाई किन सडकमा यो धुलो धुवाँमा लट्पटिएको मकै किन्नु हुन्छ ?” भन्ने बाह्रखरीको प्रश्नको उनले सहजै जवाफ दिइन्–म सडक ब्यापारीहररूलाई ‘सलाम’ गर्छु । थपाथली पुलमा मकै किन्न आएकी उनलाई सडक व्यापारीको हौसला बढाउन मन लाग्छ, त्यसैले समय मिल्ने बित्तिकै थापाथली पुल आउँछिन् र मकै किन्छिन् ।
कार्यालयको एसी र कारमा बस्नेलाई त सडकमा बसेर काम गरेको हेर्दा सजिलै लाग्ला । तर वैशाखको चर्को घाममा पीच सडकको तातो बाफ अनि आगोको रापको संयुक्त पीडा त स्वयं काम गर्नेलेे भोग्न चै सक्दछ तर वयान गर्न सक्दैन ।
यस्तै दुःख गर्दै आएकी छन्, १५ वर्षदेखी बारा निजगढकी सीता लामा । १२ वर्षको उमेरमा दाईहरुसँगै काठमाडौं छिरेकी सीता अहिले मकै पोलेर बेच्छिन् । सरकारसँग उनको गुनासो छ, “सरकार हामी गरिबको लागि होइन रहेछ यसले हामीलाई झन दुःख दिन्छ ।” नगरपालिकाले बेला बेलामा आएरर दुःख दिइरहने उनको गुनासो छ ।
लामा भन्छिन्, “न रोजगार दिन्छ यो सरकार न गरेर खान दिन्छ ।”
उनलाई पनि काठमाडौंका भव्य महलमा व्यापार गर्ने रहर नभएको होइन । तर लगानी अभाव कै कारण उनको त्यो सपना पुरा हुन सकेन । अन्ततः उनले १५ वर्ष अघि सुरु गरिन् सडक व्यापार ।
थापाथली पुल मुनी उनले आफैले बनाएको छाप्रो छ । घाम र पानी दुबै राम्रोसँग नथेग्ने छाप्रोमा सीतासहित उनको ४ जनाको परिवार बस्छ । छाप्रोमा घामले नचिहाउँदै उनी दैनिक कालिमाटी पुग्छिन् र बोरामा हालेर मकै ल्याउँछिन् । साउनको झरी होस् या वैशाखको प्रचण्ड गर्मी उनी दिनभर एक तमासले मकै पोलिरहन्छिन् र बेचिरहन्छिन् ।
यही पेशाले उनको दैनिकी धानेको छ । उनका श्रीमानले ज्यामी काम गरेर ल्याएको केही पैसाले उनलाई थोरै राहत त दिन्छ तर त्यो सँधै नहुने भएकाले त्यसको भर हुँदैन ।
बिहान बेलुका खानु छ । छोराछोरीलाई पढाउनु छ । दुःख बिराम हुन्छ तर त्यसलाई पनि उनले मकै पोलेरै जित्नुपर्छ । सीता भन्छिन्, “म मकैलाई पोल्छु, घामले मलाई पोल्छ ।” दैनिक उनले ७/८ सय कमाउँछिन् यो उनको परिवारको आम्दानीको मुख्य स्रोत हो । चार जिन्दगी धान्ने उपाय ।
काठमाडौंले उनलाई धेरै कुरा सिकायो, धेरै कुरा देखायो । काठमाडौंका सडकमा उनले धेरै कुरा देखिन् । उनी यहीँ बस्दाबस्दै प्रजातन्त्रबाट लोकतन्त्र आयो । लोकतन्त्र र प्रजातन्त्र बारे उनलाई धेरै थाहा छैन, तर उनलाई यो थाहा छ न प्रजातन्त्रले उनलाई केही दियो न लोकतन्त्रले । जुन तन्त्र आए पनि उनको दुःख आफै सँग छ ।
पुलबाट देखिने गगनचुम्बी भवनमा बस्ने रहर नभएर सीता छाप्रोमा बसेकी होइनन् । जीन्दगी धान्न धौ धौ भएर मनका अनगीन्ति इच्छा र चाहानालाई दबाएर घाम र पानी सँग संघर्ष गर्दै छाप्रोमा टाउको लुकाएकी हुन् । तर त्यही छाप्रोमा बसको पनि हेर्न नसक्नेहरु देखि भने उनलाई दुःख लाग्छ । सरकार पटक पटक उनको बस्ति उठाउन डोजर लिएर आउँछ । उनीहरु त्यसलाई प्रतिकार गर्छन् । यो क्रम निरन्तर चलिरहन्छ । सीतालाई खाली जग्गामा बसेर केही बिराए जस्तो लाग्दैन तर सरकार भने उनीहरुले सरकारी नियम मिचेको बताउँछ । सीताले अझै सम्म खुट्याउन सकेकी छैनन्, सरकार सही हो वा उनी ।
सीताकै छेउमा सिराहाकी सन्जुदेवी पनि उसैगरी मकै पोल्छिन् । उनले पनि यसैगरी मकै पोल्न थालेको २० वर्ष भयो । उनको पनि जिवन धान्ने मेलो मकै नै बनेको छ ।
२० वर्ष अघि उनी सपनाको शहर काठमाडौं दर्जनौं सपना बोकर आइन् । तर काठमाडौंले उनका सपनाहरु फूलाईदिन सकेन । रोजगारीका लागि उनले सयौं अफिसका ढोका चाहारिन् । तर सन्जुलाई कसैले पत्याएन । र अन्ततः उनले पनि सुरु गरिन्, उही सडकमा उसैगरि मकै पोल्न ।
भरभाउदो बैश थियो । सञ्जुको विवाह गर्ने उमेर भएको थियो । उनलाई पनि अब विहे गर्नुपर्छ भन्ने लागिरहेको थियो । ठिक त्यही समय कामको खोजी गर्दै भारतको विहारको सुगौलीबाट काम गर्न आएका जोखु यादवसँग उनको भेट भयो । चिनजान भयो । चिनजान बिस्तारै मायाँ पिरतीमा परिणत भयो । उनीहरुले मायाँ पिरतीलाई विवाहमा परिणत गरे ।
तर विडम्बना उनीहरुको वैवाहिक सम्बन्ध लामो समय सुमधुर रहेन । यादवले पहिले नै विवाह गरिसकेका रहेछन् । सञ्जुलाई धोका दिए । उनी एक्लै भइन् । उनको साथी सडक मात्रै भयो । चौधरीसँग उनले सम्झौता गरिन् । मन मिचेरै भएपनि सँगै बसिन् । आफ्नै श्रीमानले धोका दिए पनि सडकले भने अहिलेसम्म उनलाई कहिल्यै धोका दिएको छैन ।
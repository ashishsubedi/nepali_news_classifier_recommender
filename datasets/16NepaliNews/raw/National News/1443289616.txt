
﻿विराटनगर । नेपालको संविधान संशोधनका लागि भारतले गरेको भनिएको ७ बुँदे प्रस्तावको विषयलाई लिएर आन्दोलनरत संयुक्त लोकतान्त्रिक मधेसी मोर्चामा विवाद देखिएको छ ।आन्दोलनरत मोर्चाको एक घटक सद्भावना पार्टीका सहअध्यक्ष लक्ष्मणलाल कर्णले ७ बुँदे प्रस्ताव आफूहरुको भएको बताएको दुईदिन पछि नै मोर्चाका संयोजक उपेन्द्र यादवले उक्त प्रस्ताव आफूहरुको नभएको बताएका छन् ।

शनिबार बिहान विराटनगरस्थित आफ्नै निवासमा आयोजित पत्रकार भेटघाट कार्यक्रममा बोल्दै उनले माग वार्ताको क्रममा राखिने भन्दै सरकारसँग कुनै वार्ता नभएको अवस्थामा उक्त माग कहाँबाट आयो आफूलाई पनि थाहा नभएको बताए ।सो अवसरमा संघीय समाजवादी फोरम नेपालका अध्यक्ष समेत रहेका यादवले वार्ताको वातावरण बनाउन सरकारले नै ठोस पहल गर्नुपर्ने भन्दै त्यसका लागि सेना र सशस्त्र प्रहरी ब्यारेकमा फिर्ता हुनुपर्ने माग दोहोराए  ।

एकपक्षीय संविधान कदापि स्वीकार नहुने उल्लेख गर्दै उनले भने,  विगतमा मधेसी, आदिवासी जनजाति, महिला र दलितलगायतसँग गरिएका सम्झौतालाई कार्यान्वयन गर्ने कि नगर्ने विषयमा सरकारको स्पष्ट धारणा आउनुपर्छ । अध्यक्ष यादवले अनौपचारिक रुपमा धेरैसँग वार्ता भएको जानकारी गराउँदै सरकार ठोस रुपमा प्रस्तुत भएमा दुई चार दिनमा वार्ता हुनसक्ने संकेत गरे ।वार्ताको स्थलका लागि अडान नलिएको भन्दै उहाँले काठमाडौँलगायत मुलुकको जुनसुकै स्थानमा वार्ताका लागि आपूहरु तयार रहेको प्रष्ट पारे ।


﻿१७ माघ, बिराटनगर । एकीकृत नेकपा माओवादीको एक नम्बर प्रदेशको खातामा एक रुपैयाँ पनि वचत नरहेको हिसाब सार्वजनिक भएको छ । प्रदेश समितिमा ऋण नरहे पनि जिल्ला कमिटीहरु ऋणमा डुबेका छन् ।
एमाओवादीको कोचिला राज्य समितिले १ फागुन ०७० देखि १० पुस ०७२ सम्म २१ लाख १० हजार ३ सय ७३ रुपैयाँ आम्दानी गरेको भए पनि एक नम्बर प्रदेशका इञ्चार्ज राम कार्कीलाई बुझाइएको हिसाबमा आम्दानी-खर्च बराबर देखाइएको छ । समितिको खातामा एक रुपैयाँ पनि बचत नरहेको भन्दै कार्कीलाई खाता पाता  बुझाइएको हो ।
एमाओवादीको एक नम्बर प्रदेशका आर्थिक समिति संयोजक टंक गिरीका अनुसार नयाँ संबिधान जारी भएपछि बिघठन भएको  कोचिला राज्य समितिले दुई बर्षदेखिको हिसाव-किताव  नवगठित एक नम्बर प्रदेश समितिलाई हस्तान्तरण गरेको छ ।
तत्कालीन कोचिला राज्य समिति इञ्चार्ज प्रल्हाद बुढाथोकीले एक नम्बर प्रदेश समिति इञ्र्चाज राम कार्कीलाई खाता हस्तारण गरेका छन ।
आम्दानी सबै खर्च भैसकेकाले एक नम्बर प्रदेश समितिको तत्कालको मौज्दात शुन्य रहेको गिरीले बताए । अब एक नम्बर प्रदेश समितको आर्थिक कारोबार बैंकखाता मार्फत गरिने पनि उनले बताए ।
बिराटनगरको तीनपैनीमा एकीकृत माओवादीले एक नम्बर प्रदेशको समितिको कार्यालय सञ्चालनमा ल्याएको छ ।
प्रदेश इञ्चार्ज राम कार्की र सचिव हिमाल राईको हस्ताक्षरमा बैंक खाता सञ्चालनमा ल्याइएको छ । मातहतका सबै समितिहरुलाई पनि बैंक खातामार्फत कारोबार गर्न निर्देशन गरिएको आर्थिक संयोजक गिरीले बताए ।
अब हिसाब व्यवस्थित गरिने
एमाओवादी एक नम्बर प्रदेश समितिले अबदेखि लेजर प्रणाली अनुसार हिसाब-किताव राख्ने जनाएको छ । एक नम्बर  प्रदेश कार्यालय र मातहतका सबै  समितिहरुको आम्दानी र खर्च  पारदर्शी बनाउन लेजर प्रणालीअनुसार हिसाव-किताब राख्न थालिएको हो ।
कार्की प्रदेश इञ्चार्ज भएर पूर्व आएपछि हिसाब-किताब व्यवस्थित बनाउने अभियान चलाइएको हो ।
पार्टीको अन्तरिक आम्दानी, चन्दादाताहरुको सहयोग, केन्द्रीय समितिको सहयोग आदि सबै आम्दानीलाई व्यवस्थित रुपले लेजर प्रणालीबाट राख्न थालिएको प्रदेश समितिका आर्थिक संयोजक टंक गिरीले अनलाइनखबरलाई जानकारी दिए ।
एमाओवादीले पार्टी सदस्यता शुल्क, प्रशिक्षण शुल्क, सरकारी र गैरसरकारी सहयोग, बैठक प्रबेश शुल्क, प्रकाशन बिक्री आदिबाट आम्दानी गर्ने गरेको छ ।
यसैगरी कार्यकर्ता परिचालन, सभा, भैपरी सहयोग, यातायात शुल्क, भ्रमण, कार्यालय व्यवस्थापन, अतिथि सत्कार र मसलन्द आदिमा खर्च हुने गरेको छ ।
जिल्ला कमिटीहरु ऋणमा छन्ः कार्की
प्रदेश इञ्चार्ज कार्कीले अनलाइनखबरसँग कुरा गर्दै प्रदेश समिति ऋणमा नभए पनि जिल्ला कमिटीहरु ऋणमा रहेको बताए ।
आइतबार भोजपुर जिल्ला कमिटीको बैठकमा सहभागी भएका कार्कीले अनलाइनखबरसँग भने-‘राज्य कार्यालयमा ऋण नभए पनि जिल्ला कमिटीहरु ऋणमा छन्, के कति ऋण छ भन्ने म बुझ्दैछु ।’
भोजपुर जिल्ला कमिटीको बैठक सकेपछि आफू धनकुटा जाने र त्यसपछि झापाको बैठक बसाउने कार्कीले बताए ।
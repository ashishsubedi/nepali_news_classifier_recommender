
﻿रविन भट्टराई
६ माघ, ताप्लेजुङ । ताप्लेजुङ सदरमुकाम फुङ्लिङमा मंगलबारदेखि विद्युत आपुर्ती ठप्प भएको छ । सदरमुकाममा विद्युत प्रबाह गर्दै आएको हाङ्पाङ गाविसमा रहेको सोबुवाखोला साना जलविद्युत आयोजनाको कुलो मर्मत गर्ने भन्दै मंगलबारदेखि विद्युत आपुर्ती रोकिएको हो ।
विद्युत आपूर्ति ठप्प हुँदा सदरमुकाम फुङ्लिङबजार सहित आसपासका क्षेत्र हाङ्पाङ, चाँगे र ढुङ्गेसाँघु गाविस अन्धकार भएको छ । ताप्लेजुङ विद्युत उपभोक्ता संस्थाका अध्यक्ष रणबहादुर कार्कीका अनुसार कुलो मर्मतको समयमा विद्युत आपुर्ति बन्द गर्नु पर्ने भएकाले सो अवधिभर चिमाल ग्रामिण विद्युत सहकारी संस्थाले उत्पादन गरेको विद्युत दैनिक दुई घण्टा दिने भनिए पनि भार थाम्न नसकेकाले सदरमुकाममा पुर्ण रुपमा विद्युत आपुर्ती रोकिएको हो ।
विभिन्न समयमा पहिरोले आयोजनाको कुलो भत्काएकाले ३ सय २० मिटर भागमा पाईप लगाउनुपर्ने र बाँकीस्थान मर्मत गर्नुपर्ने भएकाले मर्मत गर्न एक हप्ता सम्म लाग्ने अध्यक्ष कार्किले बताए ।
सुरुमा एक सय २५ किलोवाट क्षमताको आयोजना भएपनि हाल सो सोबुवाखोलाबाट लगभग ४० देखि ५० किलोबाट क्षमताको मात्र विद्युत् उत्पादन हुँदै आएको बताइएको छ । सोबुवाको सो उत्पादन र ९० किलोवाट क्षमताको चिमाल विद्युत आयोजना मिसाएर विद्युत आपूर्ति गरिँदै आएको भएपनि लोड थाम्न नसक्दा यस अघि पनि दैनिक तीन चार घण्टा मात्र विद्युत आपुर्ती हुँदै आएको थियो । अहिले विद्युत आपूर्ति ठप्प हुँदा यहाँका झण्डै दुई हजारको हाराहारीमा रहेका उपभोक्ताहरु विद्युत उपभोग गर्नबाट बञ्चित भएका छन् ।
विद्युत आपूर्ति नहुँदा उपभोक्ता लगायत फुङ्लिङबजारका उद्योगी व्यवसायी नराम्ररी मारमा परेका छन् । यहाँका कलकारखाना, उद्योगधन्दा प्रायः बन्द भएका छन् भने केही जेनेरेटर तथा सौर्य ऊर्जाबाट सञ्चालित छन् ।
सदरमुकामको विद्युत समस्याले गर्दा टाढा-टाढा ग्रामीण क्षेत्रबाट आएका सेवाग्राही मार्कामा परेका छन् भने यहाँ भित्रने देश विदेशका पर्यटकहरु समेत प्रभावित भएका छन् ।

﻿
१३ माघ, काठमाडौं । विनाशकारी भूकम्पपछि ग्राहक नभएर बन्द भएको गौशलाको इन्द्रेणी हिमालय होटल फेरी सञ्चालनमा आउने भएको छ । नयाँ व्यवस्थापनसहित ‘आमादब्लम’ नामबाट होटल सञ्चालनमा आउने भएको हो ।
आगामी पर्यटकीय सिजनलाई लक्षित गरी माघ १८ गतेदेखि होटल सञ्चालनमा आउने बताइएको छ । तीनतारे स्तरको यो होटल भूकम्पअघि राम्रोसँग चलेको थियो । भूकम्पले पर्यकको संख्या स्वात्तै घटेपछि खर्च थेग्न नसकेर असार २३ गतेदेखि बन्द भएको थियो ।
यस होटलमा इन्द्रेणी ग्रुपको ५५ प्रतिशत शेयर थियो । इन्द्रेणीले हात झिकेपछि नयाँ व्यवस्थापन र नामसहित होटल सञ्चालन हुन लागेको वरिष्ठ बजार व्यवस्थापक कमल क्षेत्रीले बताए । होटलको १५ करोड रुपैयाँ भेलुयसन गरी खरिद बिक्री गरिएको हो ।
होटलमा हाम्रो इन्भेष्टमेन्ट कम्पनीले ५० प्रतिशत शेयर लगानी गरेको छ । बाँकी शेयर दुई जनाको २५/२५ प्रतिशतका दरले रहेको छ ।
पशुपतिको नजिक रहेको हुँदा यो होटलका मुख्य ग्राहक भारतीय हुन् । त्रिभुवन अन्तर्राष्ट्रिय विमानस्थलको नजिकै भएकाले चिनियाँ तथा अन्य मुलुकका पर्यटक पनि आउने क्षेत्रीको भनाई छ ।

‘यो पहिला नै राम्रो मार्केट लिइसकेको होटल हो’ क्षेत्रीले भने- ‘पहिलाको मार्केटलाई क्याच गर्दै नयाँ मार्केटिङ गरेर होटल सञ्चालन गरिने छ । अहिले पर्यटकको संख्या बढ्न थालेपछि फ्रेबुअरी एकदेखि होटल सञ्चालन गर्ने तयारी गरेको उनले जानकारी दिए ।
भारतीय नाकाबन्दी खुलेपछि पर्यटक आगमन बढ्ने सरकार तथा व्यवसायीको विश्वास रहेको छ । भूकम्प र नाकाबन्दीले सन् २०१५ मा ७० प्रतिशतसम्म पर्यटकको सख्ंया घटेको अनुमान गरिएको छ ।
नयाँ व्यवस्थापनले होटलमा तीनतारे लिने प्रकृया सुरु गर्ने बताएको छ । नौ तले भवनको माथिल्लो चार तलामा रहेको यो होटलमा ६२ वटा रुमहरु रहेका छन् ।
६२ वटा रुम रहेका छन्, ९ तले भवनको माथिल्लो ४ तलामा होटल छ । मध्यम खालका पर्यटकलाई लक्षित गरिएको होटलमा एउटा रुमको ४ हजार रुपैयाँदेखि १० हजार रुपैयाँसम्म तोकिएको छ । होटलका सबै रुमहरु वातानुकुलित रहेका छन् ।
होटलमा एउटा रेष्टुरेन्ट र क्याफे रहेको छ । भवनमा साउना, स्पा, जीम रहेको हुँदा आउटर्सोसिङ गरेर पाहुनालाई सुविधा दिइने क्षेत्रीले बताए । दुई तला बेसमेन्ट पार्किङ भएको हुँदा पार्किङको समस्या नहुने उनको भनाई छ ।
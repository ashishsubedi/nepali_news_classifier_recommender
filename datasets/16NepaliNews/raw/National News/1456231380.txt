
﻿
११ फागुन, काठमाडौं । चितवनको भरतपुर अस्पतालका मेडिकल सुपरिटेण्डेन्ट डा. केशवराज भुर्तेलविरुद्ध अख्तियार दुरुपयोग अनुसन्धान आयोगले विशेष अदालतमा मुद्दा दायर गरेको छ ।
पदको दुरुपयोग गरी अकुत सम्पत्ति आर्जन गरेको भन्दै अख्तियारले डा. भुर्तेलविरुद्ध २ करोड ६३ लाख ५२ हजार ६ सय ६८ रुपैयाँ विगो कायम गरी मंगलबार मुद्दा दायर गरेको हो ।
डा. भुर्तेलको श्रीमती रुक्मणीको नाममा समेत स्रोत नखुलेको चल अचल सम्पतिहरु राखेको भन्दै अख्तियारले रुक्मणीलाई समेत प्रतिवादी कायम गरी मुद्दा दायर गरेको छ ।
डा. भुर्तेलले अस्पताल भवन निर्माण गर्ने ठेकेदारसँग रकम असुल गरी कच्ची भवन बनाएको, स्टोरमा हुने सामान र उपकरण खरिदमा नाजायज फाइदा लिएको, कलेजको जग्गा भाडामा दिई आफूलाई गैरकानूनीरुपमा फाइदा र अस्पताललाई हानी नोक्सानी गराएको अख्तियारको ठहर छ ।
यसैगरी आफ्नो शेयर रहेको मौलाकालिका अस्पतालमा पाठेघरको अप्रेशनमा गैरकानूनीरुपमा रकम असुल गरेको लगायतका कार्य गरी उनले अकुत सम्पत्ति आर्जन गरेको अख्तियारको दाबी छ ।
डा. भुर्तेलले अकुत सम्पत्ति आर्जन गरी चितवनको भरतपुर-११ र काठमाडौंको कलंकीमा बंगला बनाएको तथा चितवन मेडिकल कलेजमा ६७ लाख रुपैयाँ शेयर हालेको अख्तियारबाट मंगलबार जारी विज्ञप्तिमा उल्लेख छ ।
उनले नवलपरासीको गैडाकोट र रजहर एवं चितवनका बिभिन्न ठाउँमा समेत चल अचल सम्पति जोडेको अख्तियारले जनाएको छ ।
अख्तियारले भुर्तेल दम्पत्तीविरुद्ध भ्रष्टाचार निवारण ऐन २०५९ को दफा २० को उपदफा (२) अनुसारको जरिवाना र कैद सजाय माग गरिएको छ ।
डा. भुर्तेल ११ औं तहमा बढुवा भएपछि सिन्धुली जिल्ला अस्पतालमा मेसुका रुपमा जिम्मेवारी लिएर गएका थिए । उनी सिन्धुली जिल्ला अस्पतालबाट सरुवा भएर भरतपुर अस्पताल आएका हुन् । 
डा. भुर्तेलले चितवनको भरतपुर अस्पतालमा २०६५, २०६७, २०७१ सालमा गरी ३ पटक मेडिकल सुपरिटेण्डेण्ट भएर कार्य गरिसकेका छन् ।
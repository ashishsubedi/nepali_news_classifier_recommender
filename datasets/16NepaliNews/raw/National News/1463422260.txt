
﻿काठमाडौं । नेपाली सेनाले ‘अमरपन्छी’ कार्यक्रममा नेपाली सेनाको सहभागिताको विषयलाई विवादमा नतान्न आग्रह गरेको छ। शनिबार सैनिक श्रीमती संघले भूकम्पपीडितहरूको सहयोगार्थ आयोजना गरेको कार्यक्रममा सेनाको सहभागितालाई लिएर विभिन्न टिकाटिप्पणी भइरहेको बेला सेनाको यस्तो भनाई भएको हो ।
सोमबार सेनालेएक विज्ञप्ति निकाली सार्वजनिक कार्यक्रमको सुरक्षार्थ सेना उपस्थित हुनुस्वभाविक भएको बताएको छ ।
“सैनिक श्रीमती संघद्वारा आयोजना गरिएको “अमरपन्क्षी” कार्यक्रममा उपस्थित कलाकारहरु र दर्शकहरुको सुविधा, सहजता र सुरक्षा संवेदनशीलतालाई दृष्टिगत गरि नेपाली सेनाले अन्य सुरक्षा निकायहरुसँग समन्वय गरि सहयोग प्रदान गरेको हो,” सेनाले विज्ञप्तिमा भनेको छ, “भविष्यमा पनि राहत कार्य एवं विभिन्न सामाजिक हितका लागि हुने यस किसिमका कार्यक्रममा नेपाली सेनाको सक्दो सहयोग रहनेछ ।”
उसले विज्ञप्तिमा अगाडि भनेको छ, “यस किसिमका कार्यक्रमहरुमा विगतमा समेत विदेशी कलाकारहरु सहभागी हुने गरेको र सो स्तरका कलाकारहरुको आवागमन हुदा सुरक्षा संवेदनशीलता, व्यवहारिकता र विमानस्थलको सुरक्षा चासोमा असर नपर्ने गरि सम्बन्धित सुरक्षा एवं अन्य निकायहरुसँग समन्वय गरि त्रिभुवन बिमानस्थलका उपयुक्त कक्षहरु प्रयोग गर्ने प्रचलन रहि आएको छ ।”
कलाकारहरुको स्वागत भने सैनिक श्रीमती संघका पदाधिकारी तथा कार्यक्रम व्यवस्थापकहरुबाट नै भएको स्पष्ट पार्दै सेनाबारे भ्रममा नपर्नको लागि सबैलाई आग्रह समेत गरिएको छ ।
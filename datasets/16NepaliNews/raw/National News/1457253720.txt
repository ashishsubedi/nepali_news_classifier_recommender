
﻿विश्वराज पछल्डंग्या/नयाँ पत्रिकानेपालगन्ज, २३ फागुन
एमाओवादी अध्यक्ष पुष्पकमल दाहाल प्रचण्डले वर्तमान सरकारलाई सहमतीय सरकार बनाउन आफूले सेतुको काम गरिरहेको बताएका छन् । कांग्रेस महाधिवेशन सकिएलगत्तै कांग्रेस र मधेसी मोर्चालाई सामेल गराएर केपी ओलीकै सरकारलाई सहमतीय सरकारको स्वरूप दिन आफूले निरन्तर प्रयास गरिरहेको उनको भनाइ छ ।
‘एमाले नेतृत्वको सरकार ढालेर नयाँ सरकार गठन गर्ने कुरा अहिल्यै सोच्नसमेत सकिँदैन,’ एमाओवादीले शनिबार नेपालगन्जमा आयोजना गरेको ‘समसामयिक राजनीतिक’ विषयक अन्तक्र्रियामा प्रचण्डले भने । उनले ओली नेतृत्वको सरकार गठनका वेला कांग्रेसलाई समेत सामेल गराउने प्रयास भए पनि उसको आन्तरिक कारणले महाधिवेशनअघि सरकारमा सामेल गराउन सम्भव नभएको बताए । ‘संविधान निर्माणका क्रममा कांग्रेससँग भएको सहकार्य संविधान कार्यान्वयनसम्म जारी राख्ने प्रयास भए पनि उसकै आन्तरिक कारणले सम्भव भएन,’ उनले भने ।
असाधारण परिस्थितिमा ओली नेतृत्वको सरकार गठन भएको औँल्याउँदै उनले नाकाबन्दीले नेपालीबीचको एकता र राष्ट्रियता बलियो बनाएको धारणा राखे । भूकम्पभन्दा नाकाबन्दीले नेपाल र नेपालीलाई ठूलो क्षति पुर्‍याएको उनको भनाइ थियो । उनले नाकाबन्दीले नेपालीलाई विकल्पको बाटो खोज्ने उपाय र नेपालीलाई एक थलोमा ल्याउन मद्दत गरेको बताए ।
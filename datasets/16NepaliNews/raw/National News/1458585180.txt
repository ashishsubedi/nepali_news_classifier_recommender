
﻿काठमाडौं ।  कोही खेलीरहेको त कोही पढिरहेको अनि कोही भने गफगाफ गरिरहेका, यो दृश्य हो रत्नपार्कमा अवस्थित पार्कको । केही महिना अगाडिसम्म रत्नपार्क भन्ने बित्तिकै नाक खुम्च्याउनेहरू नै हिजोआज त्यहीँ जान भनेपछि मरिहत्ते गर्न थालेका छन् । रत्नपार्कबाट तर्केर हिड्नेहरू नै विभिन्न बहाना बनाउदै आउन थालेका छन् । युगल जोडी मात्र नभएर परिवारै सहित रत्नपार्क धाउनेको संख्यामा हिजो आज बढोत्तरी आउन थालेको हो ।

“त्यस्तो फोहोरी ठाँउमा पनि जाने हो, भन्नुहुन्थ्यो बुबा संगीता श्रेष्ठले भनिन्, त्यसैले आउन पनि लाज लाग्थ्यो । तर, रत्नपार्कको मर्मतसम्भार भएपछि म समय मिल्दा आउन थालेकी छु । अहिले राम्रो भएको छ, छोराछोरी र आमा बुबासँग घुम्न आउने वातावरण छ । छोरालाई घुमाउन ल्याइरहन्छु । अहिले पनि आमा काकी र छोरा घुम्न आएका छौं ।”
पार्कको व्यवस्थापन गरेपछि पढ्नलाई सजिलो भएको योगेन्द्र राइले बताए । त्रिचन्द्र क्याम्पसमा वातावरण विषय अध्ययनरत ३१ वर्षीय राई पार्क बनेपछि सुरु देखिनै पढ्न आउँथे । भृकुटीमण्डपमा गएर पढ्ने राई रत्नपार्क निर्माण गर्ने समाचार सुनेर निकै खुरी भए । “घर गएका बेला पार्क खुलेछ, घरबाट आएको तेस्रो दिनदेखिनै पार्कमा आएर पढ्दै आएको छु,” उनले बताए । राई भन्छन्,“पढ्नलाई राम्रो वातावरण छ, त्यसैले सधै आउँछु । बिहान १० बजेदेखी ४ बजे सम्म यहि बसेर पढ्छु । पहिला त राम्रो थिएन नाम लिदा पनि नराम्रो सोच्थे ।”

“पहिले त चेलीवेटी वेचविखनको अखडा हो भन्थे, नशालु पदार्थको व्यापार हुन्थ्यो । बैदेशिक रोजगारीका क्रममा रत्पार्क आउजाऊ भइरन्थ्यो। रत्नपार्कमा भेटिएका टिकाप्रसाद चौलागाईंले भने पछि विदेशमा युटुवमा पनि हेरेको थिए । त्यस्तै व्यक्तिको बारेमा थियो । अहिले राम्रो भएछ, सभ्य मान्छ मात्रै आउँछन् ।”
रत्पार्क तरुण तन्नेरीका लागि मात्रै होइन पछिल्लो समय जेष्ठ नागरिकको पनि गन्तव्य बनेको छ । “म जस्तालाई पनि समय बिताउन सजिलो भएको छ, ७२ वर्षिय हरिहर शर्मा पौडेल भन्छन्, सबै चारैतिर फोहोर, भत्किएको थियो । चौतारी पनि थिएन, फूल सबै सुकेका थिए । अहिले ती सबैको निमार्ण त भएको छ । यसलाई अझ राम्रो बनाउनुपर्छ । काम छैन यस्ता धेरै ठाँउमा म गइरहनछु ।”
यी त प्रतिनिधि पात्र मात्र हुन्, यस्ता धेरै छन् जो रत्नपार्क घुम्नकै लागि आउँछन् । कोही छोराछोरीलाई लिएर त, कोही आमाबुबा परिवार, साथीभाई भेटघाट र पढ्नको लागि भनेर आउँछन् ।
टिकट विक्री शाखाका उमेश भण्डारी भन्छन्, “रत्नपार्कले टिकट बिक्री गरेर ४८ लाख २८ हजार २ सय ९० रुपैयाँ आम्दानी गरिसकेको छ । पार्कमा दुई प्रकारका टिकट बिक्री हुन्छन् । सर्वसाधारणका लागि २५ र विद्यार्थीका लागि १५ रुपैयाँ मूल्य तोकिएको छ । रत्नपार्क सञ्चालन समितिकाअनुसार पार्कमा घुम्न आउने जेष्ठ नागरिक, अपाङ्ग तथा सुरक्षा पोशाक लगाएर आउने प्रहरीलाई निःशुल्क प्रवेशको ब्यबस्था मिलाइएको छ ।

रत्नपार्कका टिकट काउन्टर भण्डारीले जानकारी दिए । उनका अनुसार नेपाली कांग्रेसको अधिवेशनको उद्घाटनको दिन १ लाख २ हजार रुपैयाँको टिकट बिक्री भएको थियो । दैनिक ७ देखी आठ जना र बिदाको दिन सय डेढ सयको संख्यामा मानिसहरू घुम्न आउने गरेको उनले बताए ।

रत्नपर्कामा घुम्न आउनेलाई दिक्क नलागोस भनेर नशूल्क वाईफाईको व्यवस्था गर्ने तयारीमा रहेको महानगरपालिका टेकुका वातावरण महासाखा प्रमुख रविन्द्रमान श्रेष्ठले जानकारी दिए । वाइफाईको परिक्षणकाल सुरु भइसकेको जानकारी दिएका श्रेष्ठ चमेना गृह खोल्ने तयारी भइरहेको बताउँछन् ।


तस्बिरः रोजित खड्का
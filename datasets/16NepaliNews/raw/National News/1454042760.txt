
﻿
प्रकटकुमार शिशिर-
समुद्र सतहदेखि ३ हजार ६ सय १० मिटरको उचाइमा रहेको म्याग्दीको खोप्रालेकमा पुग्ने पर्यटक बेतारे सञ्जालको इन्टरनेटमा रमाउँँछन् । संसारकै अग्लो सगरमाथा क्षेत्रमा समेत मोबाइल सेवा पुगिसकेको छ । ग्रामीण क्षेत्रमा फोनमार्फत तरकारी किनबेच हुनु सामान्य भइसक्यो । सहरमा टेक्नो पुस्ता विश्वबजारमा देखिएका ग्याजेटमा रमाइरहेको वेला सूचना प्रविधिको उपस्थिति दुर्गम क्षेत्रमा समेत बढ्दै जानुले पनि नेपालको डिजिटल यात्राले लामो पाइला चालेको पुष्टि हुन्छ ।
नेपालमा ०६० को दशकअघि कुनै पनि ब्रोडब्यान्ड इन्टरनेट सेवा थिएन । तर, अहिले उच्च गतिको ब्रोडब्यान्ड सेवा सुरु भएको छ । फैलँदो इन्टरनेट र मोबाइल सेवाले हरेक वर्गलाई सजिलो बनाइदिएको छ ।
सरकारी स्तरमा २००५ सालमा मोहनशमशेरको पालामा मोहन आकाशवाणी सेवा स्थापना भएको थियो । ६७ वर्षपछि दूरसञ्चार घनत्वको प्रतिशत महिनैपिच्छे तीव्र गतिमा बढ्दै गएको छ । नेपालमा मोबाइल सेवा सुरु भएको डेढ दशकमै दूरसञ्चार घनत्व दोहोरो अंकले वृद्धि भएको छ । मोबाइलको सेट र सेवाको मूल्यमा भारी गिरावटसमेत आएको छ । त्यसैको प्रतिफल अहिले सर्वसाधारणको हातहातमा मोबाइल पुगेको छ । नेपालमा सूचना प्रविधि विकासको मानक मानिने मोबाइल क्रान्ति र यसका दुई सेवा भ्वाइस र डेटाले दैनिकी सहज बनाइदिएको छ ।
नेपाल दूरसञ्चार प्राधिकरणको पछिल्लो तथ्यांकअनुसार नेपालमा टेलिफोनको पहुँच १०८ दशमलव ५५ प्रतिशत पुगेको छ । त्यस्तै, इन्टरनेट सेवाको पहुँच ४४ दशमलव ८९ प्रतिशत पुगेको छ । ग्रामीण दूरसञ्चार सेवा प्रदायकबाट स्थापना गरिएको पिसिओको संख्या २ हजार ४५ पुगिसकेको छ । ग्रामीण क्षेत्रमा दूरसञ्चार सेवाको विकास–विस्तारका लागि स्थापना गरिएको ग्रामीण दूरसञ्चार विकास कोषमा १२ अर्बभन्दा बढी रुपैयाँ जम्मा भइसकेको छ । साठीको दशकअघि एक मात्र दूरसञ्चार सेवाप्रदायक थियो । अहिले ६ वटाले सेवा दिइरहेका छन् । १० वर्षअघि दूरसञ्चारमा चारवटा मात्र सेवा थिए, अहिले १३ वटा विभिन्न सेवाहरू उपलब्ध छन् ।
नेपालमा वार्षिक १२ अर्बको मोबाइल सेटको कारोबार हुने व्यवसायी बताउँछन् । नेपाली बजारमा ब्रान्डेड र ननब्रान्डेड गरी १ सय प्रकारका मोबाइल बिक्री हुँदै आएका छन् । नेपालमा वार्षिक २५ लाख थान मोबाइल आयात हुने गरेको तथ्यांक छ । त्यस्तै, एक वर्षअघि क्यानले जाइकासँग मिलेर गरेको सर्वेक्षणअनुसार नेपालमा वार्षिक ८० लाख कम्प्युटर भित्रिएकोमा ६८ लाख बिक्री हुने गरेको पाइएको छ । यी तथ्यांकले पनि नेपालमा ग्याजेट मोह बढ्दै गएको छ भन्ने प्रमाणित गर्छन् ।
मुलुकमा उदारीकरण सुरु भएपछि दूरसञ्चार सेवामा निजी क्षेत्रसमेत भित्र्याउन र सेवालाई नियमित र व्यवस्थित गर्न २०५३ सालमा नयाँ दूरसञ्चार ऐन पारित गरिएको थियो । त्यससँगै नेपाल दूरसञ्चार प्राधिकरण स्थापना भयो । त्यसपछि सुरु गरिएको पेजिङ सेवा र २०५६ सालदेखि सुरु तारविहीन मोबाइलसहितका अन्य सेवाले नेपालमा डिजिटल समाज निर्माण गरिरहेका छन् ।
डिजिटल नेपाल बन्नका लागि सरकारले स्मार्ट सिटीको अवधारणासमेत अघि सारेको छ । तत्कालीन अर्थमन्त्री डा. रामशरण महतले चालू आर्थिक वर्षको बजेट सार्वजनिक गर्दै मुलुकका तीन स्थानमा स्मार्ट सिटी निर्माण थाल्ने घोषणा गरेका थिए । सरकारले काठमाडौं उपत्यका, लुम्बिनी र निजगढमा एक–एकओटा स्मार्ट सिटी विकास गर्न गुरुयोजना तयार पारी कार्यान्वयनमा लैजानका लागि बजेटसमेत विनियोजन गर्ने जनाएको थियो ।
मोबाइल र इन्टरनेटको विस्तारले सरकारी कार्यालयका कार्यालय सञ्चालनका कामदेखि सर्वसाधारणको दैनिकी सहज बनाइदिएको छ । मोबाइल, ल्यापटप, ट्याबदेखि विभिन्न ग्याजेटको सुविधा भएपछि विदेशमा बस्ने आफन्तसँग स्काइप, भाइबर वा ह्वाट्सएपमार्फत कुराकानी गर्न सहज भएको छ । प्रविधिको सहारा लिएर रेमिट्यान्स पठाउन झनै सजिलो भएको छ । ई–स्वास्थ्य, ई–बैंकिङ, ई–बिडिङ, ई–कमर्समार्फत नयाँ युग सुरु भएको छ । सरकारले न्यायालयदेखि भन्सार, उद्योग विभाग, वैदेशिक रोजगार विभाग, राहदानी विभाग, यातायात व्यवस्था कार्यालयलगायतका क्षेत्रमा ई–गभर्नेन्सको अभ्यास थालेको छ ।
तर, स्ूचना प्रविधिको अपेक्षित रूपमा ठोस र व्यवस्थित विकास भने भएको छैन । सरकारले ०५७ मा सूचना प्रविधि नीति ल्याए पनि नीतिअनुसार काम गरको छैन र त्यो नीतिलाई कार्यान्वयनलाई विस्तृत रूपमा अगाडि बढाएको छैन । त्यस्तै, बनेपामा आइटी पार्क सञ्चालन गर्ने भनिए पनि अहिलेसम्म त्यो सञ्चालनमा आउन सकेको छैन ।
नेपाल दूरसञ्चार प्राधिकरणका निर्देशक आनन्दराज खनाल नेपालमा विकसित देशको तुलनामा सूचना प्रविधिको विकासको गति कम भएको बताउँछन् । ‘यहाँ सूचना प्रविधिको व्यवस्थित विकास हुन सकेन, प्रविधिले जुन सुविधा दिएको छ त्यसलाई एकांगी रूपमा अँगालेर बाध्यताले विकास भएको हो,’ उनले भने । राष्ट्रिय स्रोत–साधनको प्रयोगले नेपालको सूचना प्रविधि विकास भएको छैन । प्रविधिको पहुँच र चाप भएर विकास भएको पनि उनले बताए । ‘नेताबाट सूचना प्रविधिका लागि कहिल्यै भिजन आएको छैन, सूचना प्रविधि नीति २०५७ आयो तर त्यसअनुसार काम भएको छैन, नीतिगत विकास नै भएन,’ उनले भने ।
प्रविधिले जनतालाई सेवा मात्र होइन, व्यवसायीलाई व्यापार पनि दिएको छ । इन्टरनेट र मोबाइल प्रयोग मात्र होइन, नेपालमा मोबाइलका लागि नेपाली एप्सदेखि विभिन्न कम्पनीका ठूला सफ्टवेयर पनि निर्माण हुन थालेका छन् । नेपालमा आइफोनलगायत स्मार्टफोनका सौखिन बढेसँगै नेपाली एप्स बन्ने क्रम तीव्र छ । एन्ड्रोइडका लागि गुगलमा मात्र होइन, विभिन्न अपरेटिङ सिस्टमअन्तर्गत डाउनलोड सुविधा हुने एप्स पनि नेपालमै निर्माण हुने क्रम बढेको छ । त्यस्तै, सफ्टवेयर बन्ने क्रम पनि बढिरहेको छ । नेपाली डेभलपरले निर्माण गरेका सफ्टवेयर नेपालमा मात्र होइन, नेपालबाहिर पनि प्रयोग हुन थालेका छन् । विदेशी कम्पनीले नेपाली सफ्टवेयर कम्पनीलाई सफ्टवेयर निर्माण गरिदिन प्रस्ताव पठाउन थालेका छन् । आउटसोर्सिङमार्फत सफ्टवेयरको काम बढ्दै गएको छ । यसले गर्दा नेपाली सफ्टवेयर कम्पनीले ग्लोबल मार्केटमा आफ्नो उपस्थिति देखाउन थालेको छ ।
सफ्टवेयर निर्माण गर्ने आइटी कम्पनी मर्कन्टाइलले उत्पादन गर्ने पुमरी प्लस आइभी (कम्प्युटरबेस) र ई–पुमुरी (इन्टरनेटबेस) बैंकिङ सफ्टवेयर अधिकांश वित्तीय संस्थामा प्रयोग भइरहेको छ । त्यस्तै, भेरिस्क इन्फरमेसन टेक्नोलोजिज्ले डाटा संकलन गर्ने र अनुसन्धान गर्ने काम गर्दै आइरहेको छ । कारखाना नामक कम्पनीले सूचना प्रविधिको प्रयोगात्मक कामका लागि सघाउने गर्छ । सिद्धान्तमा पढिने कतिपय कुरा व्यावहारिक रूपमा हेर्न र गर्नका लागि कारखाना कम्पनीले सहयोग गर्ने गर्छ ।
नेपालमै रेस्टुरेन्ट, अस्पताल, रिटेल पसल, म्यानपावर कम्पनी, स्कुल, कलेज, सहकारी, बैंक, होटल, एचआरलगायत सबै क्षेत्रमा अहिले सफ्टवेयरकै माध्यमबाट काम हुन थालेको छ ।
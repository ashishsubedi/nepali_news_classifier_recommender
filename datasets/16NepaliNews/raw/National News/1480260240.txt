
﻿धनीराम पौडेल
१२ मंसिर, काठमाडौं । शिक्षामन्त्री धनीराम पौडेलले विद्यालय तहमा नेपाली भाषाको वर्णविन्याससम्बन्धी निर्णय सच्याउने प्रक्रिया सुरु भएको बताएका छन् ।
शिक्षा पत्रकार समूहले आइतबार काठमाडौंमा आयोजना गरेको छलफलमा मन्त्री पौडेलले नेपाल प्रज्ञा–प्रतिष्ठानले आफ्नो विगतको निर्णय सच्याएकाले त्यसलाई विद्यालय तहमा कार्यान्वयन गराउन भने केही समय लाग्ने स्पष्ट पारे ।
भाषा आन्दोलनकर्ताले प्राज्ञिक निकाय र पाठ्यक्रम विकास केन्द्रबाट नेपाली भाषाको वर्णविन्यासमा त्यसको मानवमाथि प्रहार भएको आवाज उठाएपछि प्रज्ञा–प्रतिष्ठानले पूर्ववत् प्रचलनलाई कायम गर्ने र हाल बजारमा भएको शब्दकोश फिर्ता लिने निर्णय गरेको थियो । विद्यालय तहमा गएका पाठ्यक्रम र पाठ्यपुस्तक भने एकै पटक फिर्ता लिन नसकिने भएकाले शिक्षा मन्त्रालयले त्यसलाई विचार गरेर निर्णय गर्ने भएको हो ।
सो विषय अदालतमा पनि विचाराधीन छ । मन्त्री पौडेलले २०६९ साउन २२ मा शिक्षामन्त्रीबाट निर्णय गराउन मानकको भूमिका निर्वाह गर्नेहरु पछि हटिसकेकाले सरकार त्यसमा रहिरहनु नपर्ने तर शुद्धिपत्र वा नयाँ पाठ्यक्रम लागू गर्न अर्काे शैक्षिकसत्र पर्खनुपर्ने बताए ।
उनले व्याकरण सुधार वा परिमार्जनको कारक वा समस्याको जड मन्त्रालय नभएको उल्लेख गर्दै मानक निर्धारक संस्था र प्रयोक्ताका सुझावलाई मान्यता दिइने बताए । ‘जहाँबाट पानी बग्ने हो त्यसको मूलबाट हिजो फोहोर पानी बग्यो, अब मूलबाट सफा पानी बग्न थालेको छ, हामी त्यसलाई तलसम्म बग्न दिन्छौँ,’ उनले भने ।
मानक नेपाली भाषा अन्तर्राष्ट्रय सञ्जालका संयोजक प्रा. डा. खगेन्द्रप्रसाद लुइँटेलले मन्त्रालयले तत्काल शुद्धिपत्र जारी गरेमा पनि आफूहरु देशभरका शिक्षकलाई प्रशिक्षित गर्न तयार रहेको बताए ।
भाषाविद् शरच्चन्द्र वस्तीले अर्काे शैक्षिक सत्रदेखि विद्यालय तहमा संशोधित (पुरानै मानक) वर्णविन्यास लागू गराउनुपर्नेमा जोड दिए ।

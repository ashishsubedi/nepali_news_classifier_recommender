
﻿
अरुण बराल/टिप्पणी
वसन्तकुमार शर्म्मा (नेपाल) कृत ‘नेपाली शब्दसागर’ मा भारतको अर्थ यस्तो लेखिएको छ- ‘एक नयाँ समस्या, ठूलो हैरानी ।’
वास्तवमै भारत समस्यै समस्याहरुको विशाल पोको हो । जातीय सदभाव र सामाजिक न्यायको हिसाबले नेपालभन्दा भारत निकै पछाडि छ । प्राचीन सभ्यतालाई सम्झेर बाजेका पालाको घिऊको कुरा नगर्ने हो भने सगरमाथाको फेदमा रहेको सानो एवं सुन्दर देश नेपालभन्दा हाम्रो छिमेकी भारत सभ्यता र लोकतन्त्रको अभ्यासमा धेरै पछाडि छ ।
भौतिक विकास, आर्थिक प्रगति र भूगोलको हिसाबले मात्रै मुलुकको सभ्यताको मूल्यांकन हुन सक्दैन । यसअर्थमा नेपाल सुखी देश हो, भारत अति नै दुखिया मुलुक हो ।
अर्थात् यसो भन्न सकिन्छ, हामीले अलिकति मात्रै एकतावद्ध प्रयास गर्ने हो भने नेपाललाई शान्त, सम्पन्न र सुखी मानिसहरुको देश बनाउन सकिन्छ । तर, भारतलाई कसैले चाहेर पनि शान्त र सुखी बनाउन कमसेकम एक पुस्तासम्म सम्भव छैन । भारत दिनानुदिन संकटमा फस्दै गइरहेको छ । र, बिस्फोट हुन मात्रै बाँकी छ ।
यी दुई देशका वर्तमान नेताहरुकै कुरा गर्ने हो भने पनि नेपालका प्रधानमन्त्री केपी शर्मा ओलीको पृष्ठभूमि लोकतन्त्र र समानताका लागि संघर्षमा बितेको छ भने भारतीय प्रधानमन्त्री मोदी गुजरातको जातीय दंगा अनि हिन्दुवादी साम्प्रदायिकताको दाग बोकेर सत्तामा आएका छन् । अहिले पनि मोदी यही आरोपको सामना गरिरहेका छन् ।
लोकतन्त्र र नागरिक सभ्यतामा मोदीभन्दा ओली अगुवा नेता हुन् । पूर्वीय वाङमय रसमा पनि ओली कमजोर छैनन् । उमेरको हिसाबले ६५ वर्षीय नरेन्द्र मोदी केपी ओलीभन्दा दुई वर्षले दाजु हुन् । तर, राजनीतिक परिपक्वताको हिसाबले नेपालका प्रधानमन्त्री केपी शर्मा ओली भारतीय प्रधानमन्त्री मोदीभन्दा पाका नेता हुन् ।
दिल्लीमा प्रदर्शन, हरियाणामा गोली, कालेबुङमा अनसन
प्रधानमन्त्री केपी शर्मा ओलीको प्रमण्डलले भारत भ्रमण गरिरहँदा दिल्लीमा ‘अभिव्यक्तिको स्वतन्त्रता’का लागि विद्यार्थीहरुले सडक आन्दोलन गरिरहेका छन् । जवाहरलाल विश्व विद्यालयका विद्यार्थीहरुले कन्हैयाको रिहाइको माग गर्दैछन् । यो घटनाले भारतको ६६ वर्ष पुरानो लोकतन्त्र कति निरीह रहेछ भन्ने नेपालीहरुले प्रत्यक्षरुपमा देख्न पाइरहेका छन् । नेपालमा यतिबेला विद्यार्थीको जुलुस छैन ।
तथापि विडम्वना के छ भने आफ्नो आङमा ठूलो भैंसी बोकेर भारतीय नेता एवं कतिपय मिडियाकर्मी/विश्लेषकहरु नेपालको समावेशी संविधानमाथि प्रश्न उठाउन खोजिरहेका छन् ।
शुक्रबार केपी ओलीको टोली दिल्ली पुगेकै दिन हरियाणामा जाटहरुको प्रदर्शनमाथि भारतीय प्रहरीले गोली चलायो, जसमा एकजनाको मृत्यु हुनुका साथै २१ जना घाइते भए । भारतका जाटहरुले आरक्षण माग्दा त्यहाँको सरकारले गोली चलायो । तर, भारतीय शासकहरु यो घटनालाई देख्दैनन् र मधेसमा आन्दोलन हुँदा नेपाल प्रहरीले गोली चलाएको, लाठी हानेको र मधेसीले अधिकार नपाएको बारे प्रश्न गर्छन् ।
नेपाली टोली भारत भ्रमणमै रहेका बेला कालेबुङमा भारतका खम्बु राईहरु आमरण असनसनमा बसेका छन् । उनीहरुको स्वास्थ बिग्रँदै गएको तस्वीरसहित भारतीय मिडियामा समाचार आएको छ । दुईजनालाई अस्पताल भर्ना गर्नुपरेको छ । जाटहरुले जस्तै भारतका राईहरु आफ्नो जातिको अधिकारका लागि यसरी अनसन बसेका हुन् । तर, नेपालमा जनजाति प्रतिष्ठान नयाँ संविधानले होइन, ०४७ सालकै संविधानले दिइसकेको हो । भारत यसमा हामीभन्दा धेरै पछाडि छ ।
सिक्किम र दार्जिलिङतिरका विभिन्न १७ जातजातिले आफूहरुलाई अनुसूचित जातिको मान्यता दिइयोस् भनेको धेरै वर्ष भइसकेको छ । तर, भारतको ६० वर्षे लोकतन्त्रका कानमा बतास लागेको छैन । नेपालमा गाईको मासु खाएको आरोपमा कसैलाई पनि भारतमा जसरी कुटेर मारिँदैन । तर, भारतमा अहिले १८ शताब्दिको जस्तो जाति, धर्म र सम्प्रदायका नाममा मारकाट र प्रदर्शन भइरहेको छ ।
भारतीयहरुले नेपालमा सीमांकन समस्या समाधानका लागि चासो राख्ने गरेका छन् । तर, आधा शताब्दी पहिल्यै संविधान बनाइसकेको भारतमा यसैसाता विमल गुरुङले गोरखाल्याण्ड राज्य माग्दै राजनाथ सिंहलाई भेटेको विषय कार्पेट मुनि छोप्न खोज्छन् भारतीयहरु ।
हाम्रा नेपाली नेताहरुको पनि कमजोरी यो रहने गरेको छ कि हामी भारतीयहरुलाई यस्ता प्रश्न सोध्दैनौं । कास्मिरको समस्या कहिले समाधान गर्छौ ? बिहारको आपराधिक गतिविधि कहिले नियन्त्रण गर्छौं र मधेसलाई दुःख दिन छाड्छौ भनेर हामी सोध्दैनौं ।
रखाल्याण्डमा हामीले सहयोग गर्नुपर्ने केकी छ कि भनेर हामी सोध्दैनौं । त्यहाँको सीमांकन विवाद छिटो टुंगो लगाऊ भनेर हामीले मोदीलाई भन्दैनौं ।
खासमा हामी नेपालीले हामी भारतभन्दा माथि र श्रेष्ठ छौं भनेर नै सोच्दैनौं र हीन ग्रन्थीले माग्नतिर लाग्छौं । यो हाम्रो कमजोरी हो । हामी गौतम वुद्धको देशमा नागरिक हौं भन्ने नै बिर्सन्छौं । पानीको मुहानपट्टी हामी छौं भन्ने बिर्संन्र्छौं । खातिर भारत नेपालभन्दा तल छ । नेपालमा भन्दा बढी समस्यामा छ छ । उसलाई नेपालको सहयोग जरुरी छ ।
हाम्रो दुखिया छिमेकी भारतमा सामाजिक न्यायको हिसाबले कस्तो दुरावस्था छ भन्ने थाहा पाउन नवभारत टाइम्स डटकममा सम्पादक निरेन्द्र नागरको लेख निकै सान्दर्भिक हुन सक्छ योबेलाः
भगवा सरकारले कसरी गर्ला ६२ प्रतिशत देशद्रोहीको सामना ?
नीरेन्द्र नागर, सम्पादक, नवभारतटाइम्स डटकम
सोमबार पटियाला हाउस अदालतमा केही ‘देशभक्त’ वकिल या वकिल भेषधारी केही ‘देशभक्त’ गुण्डाले पत्रकार र जेएनयुका केही छात्र छात्रालाई पिटे । उनीहरुका मोबाइल खोसे । ता कि उनीहरुले तिनको ‘देशभक्ति’ को भिडियो खिच्न नसकुन् । महिला पत्रकारमाथि तिनले दुव्र्यवहार गरे । न्यायाधीश साहेब आफ्नो कोठामा छिपिरहे । पुलिसले तमासा हेरिरह्यो ।
देशका गृहमन्त्री जो जेएनयु मामिलामा यति उत्तेजित थिए कि तुरुन्त प्रेसका अगाडि आएर आफ्नो कुरा बोलेका थिए, आफ्नो पार्टीका विधायक ओपी शर्माको गुण्डागर्दीप्रति उनले मौनधारण गरिरहेका छन् । शायद फोनमा शर्मालाई बधाइ दिइरहेका होलान् ।
‘देशभक्त’ हरुको भनाइ छ कि विद्यार्थी र पत्रकारलाई पिटाइ यसकारण भयो कि यी सबै देशद्रोही थिए । देशद्रोही थिए, किनकि यिनीहरुले देशभक्तिको मामिलामा ‘भगवा’ लाइनलाई सही ठहर्‍याइरहेका छैनन् ।
तपाई सोध्न सक्नुहुन्छ, भगवा लाइन के हो ? भगवा लाइन हो, यो देश हिन्दुहरुको हो र केवल हिन्दूहरुको हो । भगवा लाइन यो हो कि हिन्दु संस्कृति र धर्म विश्वमा सर्वश्रेष्ठ छ, यसले गर्दा यो देश (भारत) पनि सर्वश्रेष्ठ छ । भगवा लाइन यो हो कि यस देशमा जति पनि सच्चाइ छ, त्यो हिन्दु अर्थात हिन्दुत्वका कारणले भएको हो । र, जो खराबी छ, त्यो अन्य धर्मावलम्बी र मत मान्यताका कारणले भएको हो । जो यो विचारधारालाई मान्छ ऊ हुन्छ- देशभक्त । जो यसलाई मान्दैन, ऊ हुन्छ-देशद्रोही ।
यसका अतिरिक्त देशभक्तहरुका केही अरु गुणहरु पनि छन् ।
० जो गाईलाई आफ्नी माता ठान्छन्, भलै खुट्टामा गौमाताको छालाबाट बनेका चम्किला जुत्ता या चप्पल लगाउँछन्, उनीहरु बनेका छन् गौभक्त अर्थात अर्को शब्दमा देशभक्त ।
० जो मुसलमान, इसाइ तथा दलित एवं पिछडिएकाहरुलाई सतहीरुपमा मात्रै होइन मनैदेखि घृणा गर्छन्, तिनीहरु भएका छन् हिन्दु एवं दोस्रो शब्दमा देशभक्त ।
० जसले देववाणी संस्कृतलाई विश्वको सर्वश्रेष्ठ अर्थात वैज्ञानिक भाषा मान्छन् र भज्छन् । र, जो हिन्दीका चार शब्द सही-सही लेख्न-बोल्न पाउँदैनन्, यद्यपि जसलाई महिलाको गुप्ताङ्गसँग जोडिएका सारा गालीहरु शिशुपालकोजस्तै कण्ठस्थ छ, तिनीहरु भएका छन् परम संस्कारी एवं दोस्रो शब्दमा देशभक्त ।
० जसले हर पाकिस्तानी आमा-बहिनीका साथ सहवास गर्ने-मूल शब्दमा लेख्न सकिएन) दिलबाटै चाहना राख्छन् र, साथै ‘भारत माताकी जय’को नारा पनि बहुत जोडतोडका साथ लगाउँछन्, तिनीहरु भएका छन् भारत माताका सच्चा सपुत अर्थात् दोस्रो शब्दमा देशभक्त ।
० जो बाटामा हिँडिरहेकी युवतीलाई जिस्काउँछन् तर सरस्वती पूजामा बढी नै हिस्सा लिन्छन्, तिनीहरु भएका छन् सरस्वतीपुत्र अर्थात् अर्को शब्दमा देशभक्त ।
० जसले सानोतिनो व्यापार गर्छन् या कालोबजारी वा मिलावट गर्छन् या सरकारी जमिनमाथि कब्जा जमाउँछन् या कर चोरी गर्छन् या सरकार नोकरीमा छन् भने घुस लिन्छन् । तर, मन्दिरलाई राम्रो-खास्सा चन्दा दिन्छन्, भगवती जागरण गराउँछन्, शीरमा तिलक लगाउँछन्, सन्तहरुलाई आतिथ्य सत्कार गर्छन्, सत्संग गर्छन/गराउँछन्, हर व्रत-तिहार राख्छन्, ती हुन्छन् आदर्श हिन्दू अथवा अर्को शब्दमा देशभक्त ।
संक्षेपमा, कोही चाहे जति नै कुकर्म गर्छ तर हर चुनावमा बीजेपी वा उसको सहयोगी पार्टीको प्रचार गर्छ या उसलाई भोट दिन्छ भने ऊ हुन्छ भारतको सच्चा नागरिक अथवा अर्को शब्दमा सच्चा देशभक्त ।
अब हेर्नुहोस्, यी माथिका सारा परिभाषामध्ये एउटामा पनि म खरो उत्रन सकिँन ।
० म हिन्दुत्वसमेत सबै धार्मिक मान्यताहरुलाई बराबरको बेवकुफी (यदि बेवकुफी शब्दबाट कसैको धार्मिक भावना आहत हुन्छ भने यसलाई नादानी या असमझदारी पढ्नुहोला) मान्दछु । तर, सबै धर्मावलम्बीहरुलाई आफ्नो मान्यता राख्ने कुरामा समर्थन गर्छु, तब म भैहालें धर्म निरपेक्ष वा अर्को शब्दमा देशद्रोही ।
० मन्दिर-मस्जिद-गुरुद्वारा या चर्चलाई एक पैसा चन्दा दिन्न, न कुनै धर्मस्थलमा जाने-आउने गर्छु । तथापि केही वर्षदेखि हामी पति-पत्नी अनाथ बच्चाको पढाइमा खर्च गरिहेका छौं । अब, म भएँ कम्युनिष्ट अथवा अर्को शब्दमा देशद्रोही ।
० मेरो भाषामा हिन्दी, उर्दू, संस्कृत, अंग्रेजी सारा भाषाको शब्द हुन्छन् र म सभ्य-शालीन भाषामा कुरा गर्छु र गाली गलौजको भाषा बोल्दिँन, अब म भैगएँ म्लेच्छभाषी या अर्को शब्दमा देशद्रोही ।
० म ब्राह्मणद्वारा बनाइएको जातीय भेदभाव एवं उचो निचोको नियम मादिँन र आफ्नो जातिनिरपेक्षताको परिचय दिँदै मैले जनै पहिले नै उतारेर फ्याँकिदिएँ । तब म भएँ नास्तिक अथवा अर्को शब्दमा देशद्रोही ।
० म पिछडिएको समुदाय, दलित एवं स्त्रीहरुलाई सम्मान गर्छु र बारम्बार उनीहरुलाई अधिकार दिने कुरा गर्छु । तब म भएँ शास्त्र र परम्परा विरोधी अर्थात अर्को शब्दमा देशद्रोही ।
० र, सबैभन्दा ठूलो कुरा, मैले आजसम्म बीजेपीलाई कहिल्यै भोट दिइँन । तब त म भएँ नि पक्का देशद्रोही ।
हो भगवा संविधानका अनुसार म देशद्रोही हुँ, जसलाई सजायँका लागि या त मर्निङ वाकमा निस्केका बेला गोली हान्नुपर्छ या फेरि देशद्रोहको चार्ज लगाएर जेलमा ठोसिदिनुपर्छ । कमसेकम पिटाइ त हुनु नै पर्छ ।
तर, सोच्छु, यिनीहरुले कतिलाई मार्छन्, कतिलाई जेलमा ठोस्छन् ? कतिलाई पिट्छन् ? यदि बीजेपीलाई भोट नदिनेजति सबै देशद्रोही हुन् । यसैले त भगवा दलका लागि अगाडिको बाटो धेरै अप्ठ्यारो छ ।
पछिल्लो लोकसभा चुनावमा बीजेपीको अहिलेसम्मको सबैभन्दा राम्रो प्रदर्शन रह्यो । तब बीजेपी र उसका सहयोगीलाई कम प्रतिशत भोट आयो । यदि अर्को शब्दमा भन्ने हो भने २०१४ मा देशमा ६२ प्रतिशत देशद्रोही थिए । त्यसपछि भएको विधानसभा चुनावमा बीजेपीको भोट घटेको छ, या नि कि देशद्रोहीको संख्या बढेको छ ।
देशद्रोहीको यस्तो बढ्दो संख्यालाई रोक्नका लागि अब के गर्छ भगवा बि्रगेडले ? मैले त एउटामात्रै बाटो देखेको छ, देशद्रोहीलाई नेस्तनाबूद गर्नका लागि, अर्थात देशद्रोहीको संख्या बढाउने । त्यही फर्मूला, जो गुजरातमा अपनाइएको थियो, मुजफ्फरनगरमा अपनाइएको थियो- कुनै मन्दिरमा गाईको मासु राखिदेऊ, कुनै मस्जिदमा सुगुँरको साँप्रो फ्याँकिदेऊ, कुनै मुहम्मदलाई भाीडद्वार कत्लेआम गराइदेऊ, कुनै हरिरामलाई सपरिवार सिध्याइदेऊ, यहाँ कुरान जलाइदेऊ, वहाँ गीता च्यातिदेऊ, पाकिस्तान वा बंगलादेशको कुनै फोटो-भिडियो आजमगडको बताएर सुब्रमण्यम स्वामीको टि्वटर ह्याण्डलबाट जारी गरेर भाइरल बनाइदेऊ ।
दोस्रो शब्दमा यस्तो केही गर कि आगो लागोस् पूरै देशरि र लास बिछि्युन गल्ली गल्लीमा । यस्तो गर कि देश दुई हिस्सामा बाँडियोस्- एकतर्फ बहुसंख्यक हिन्दू, अर्कोतर्फ अल्पसंख्याक मुस्लिम, इसाइ अनि हामीजस्ता अधर्मी, जो कबीरको जस्तै न हिन्दू हौं, न मुसलमान हौं, बस् मानिस हौं ।
यस्तो कोकोहोलो मच्चाओ कि गंगा-यमुना एवं नर्मदा-गोदावरी विधर्मी र अधर्मीको खूनले रातो होओस् । यस्तो आगो लगाओ कि आइएसआएसले पनि तिमीलाई आफ्नो गुरु मानोस् । यस्तो ताण्डव रच कि भारतको हर मुसलमान जिउँदो रहनका लागि जय श्रीराम भन्न बाध्य होस् । र, जो यसो भन्दैन, उसको छातीको रगत तिम्रो भालाको तिलक बनोस् ।
यस्तो गरियोस् तब देशलाई ‘हिन्दु राष्ट्र’ बनाउने तिम्रो सपना पूरा हुन्छ । तर, अहिले एकैछिन रुक । अमेरिकामा बाराक ओबामालाई जान देऊ र डोनाल्ड ट्रम्पलाई आउन देऊ । उनले तिम्रो काममा मद्दत गर्ने छैनन्, बरु तिम्रो पीठमा ठोक्नेछन् ।
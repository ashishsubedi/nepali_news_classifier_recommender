
﻿
९ माघ, काठमाडौं । एउटा आहान छ- ‘पल्टनियाँहरु आइसके, तर खानादाना तयार छैन भने त्यहाँ भद्रगोल हुन्छ ।’ आज बस्ने भनिएको व्यवस्थापिका संसदको बैठक त्यस्तै भद्रगोल स्थितिमा पुग्ने संकेत देखिएको छ ।
व्यवस्थापिका संसदको बैठक आज दिउँसो ३ बजेका लागि बोलाइएको छ । ठूला दलले आफ्ना सांसदलाई भोटिङका लागि संसदमा अनिवार्य उपस्थित हुन् ह्वीपसमेत जारी गरिसकेका छन् । तर, संविधान संशोधनको कुन प्रस्तावमा भोट हाल्ने ? सत्तारुढ दलकै नेताहरु अहिलेसम्म स्पष्ट हुन सकिरहेका छैनन् ।
कुन प्रस्तावमा भोट हाल्ने भन्ने कुराको टुंगो व्यवस्थास्थापिका संसदको बैठक सुरु हुनुभन्दा केही समय अगाडिमात्रै टुंगो लाग्ने भएको छ ।
यद्यपि संविधान संशोधन विधेयकमा साझा धारणा बनाउन शनिबार बिहानैदेखि प्रमुख दलहरुको बैठक बोलाइएको छ । प्रमुख दलवीच सहमति नजुटे संसद बैठक सर्ने अनुमान पनि लगाइँदैछ ।

मधेसवादीहरुसँगको वार्ता विफल भए पनि विधेयकमाथि परेका सशोधन विधेयकलाई सरकारले अपनत्व ग्रहण गरेर उनीहरुको मागलाई सम्बोधन गर्ने प्रयास गरिरहेको सत्तापक्षका नेताहरुको भनाइ छ

‘आज ३ बजे संसदको बैठक प्रारम्भ हुनुअघिसम्म छलफल जारी रहने छ, कुन विधेयकलाई सत्तापक्षका तर्फबाट अघि बढाउने भन्ने त्यहीबेला टुंगो लाग्नेछ,’ एमाओवादी नेतासमेत रहेका शिक्षामन्त्री गिरिराजमणि पोखरेलले अनलाइखबरसाग भने- ‘संविधान संशोधन विधेयकमा परेका संशोधनहरुमाथि केकेमा सहमति गर्न सकिन्छ, त्यो प्रयास त्यहीँ गरिनेछ ।’
संविधान संशोधनका लागि सरकारका तर्फबाट दर्ता गरिएको विधेयकमा नेपाली कांग्रेस लगायत विभिन्न दलका तर्फबाट संशोधन प्रस्तावहरु पेश गरिएका छन् । मधेसवादी दललाई विश्वासमा लिनका लागि कांग्रेस नेता विमलेन्द्र निधी लगायतले पेश गरेको संशोधन प्रस्तावलाई  समर्थन गर्ने कि भन्ने विषयमा समेत प्रमुख दलवीच छलफल सकिएको छैन।
सुशील कोइराला नेतृत्वको सरकारका पालामा संविधान संशोधनका लागि दर्ता भएको सरकारी विधेयकमाथि विभिन्न २४ वटा संशेाधन प्रस्ताव परेका छन् । एमालेको तर्फबाट भने संशोधन प्रस्ताव दर्ता भएको छैन ।
मधेसवादीहरुसँगको वार्ता विफल भए पनि विधेयकमाथि परेका सशोधन विधेयकलाई सरकारले अपनत्व ग्रहण गरेर उनीहरुको मागलाई सम्बोधन गर्ने प्रयास गरिरहेको सत्तापक्षका नेताहरुको भनाइ छ । त्यसमा सहमति जुट्न नसके सरकारी विधेयकमै मतदान गर्ने उनीहरुको तयारी छ ।
यो पनि पढ्नुहोस्
चित्रबहादुर केसीको पार्टीले सरकारी विधेयकको विपक्षमा मतदान गर्ने
 
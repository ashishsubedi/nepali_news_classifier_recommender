
﻿स्थानीय तह सिमाना र संख्या निर्धारण आयोग
नयाँ पत्रिकाकाठमाडौं, २२ असार
स्थानीय तहको सिमाना र संख्या निर्धारणमा राजनीतिक दलहरूको अनावश्यक दबाब अस्वीकार गर्ने र दबाब झेल्न नसके राजीनामा दिने आयोगका अध्यक्ष बालानन्द पौडेलले बताएका छन् । राज्य व्यवस्था समितिका सांसदहरूसँग मंगलबार भएको छलफलमा उनले यस्तो चेतावनी दिएका हुन् ।
‘स्थानीय तहको संख्या र सिमाना निर्धारण गर्दा स्थानीयले प्राप्त गर्ने सेवा प्रवाहलाई ध्यान दिइनेछ, तर दबाब दिए राजीनामा दिन्छौा,’ पौडेलले भने । विगतमा स्थानीय निकाय गठन गर्दा राजनीतिक दबाब र स्वार्थमा गाविस र नगरपालिकाका वडाहरू विभाजन गरिएको थियो ।
टिओआर फेर्न आवश्यक
स्थानीय तह सिमाना र संख्या निर्धारण आयोगको टिओआरमा समस्या देखिएको छ । संविधानले जिल्ला टुक्र्याउन नदिने व्यवस्था भए पनि सरकारले स्थानीय तहको सिमाना निर्धारण गर्दा साबिकका गाविसको वडासमेत नटुक्र्याउनु भन्दै टिओआर तोकिदिएको छ । तर, त्यसरी वडा टुक्र्याउदा धेरैवटा स्थानीय तहको संख्या र सिमाना निर्धारणमा समस्या हुने देखिएकाले टिओआर परिवर्तन गरिदिन सरकारलाई आग्रह गर्न लागेको पौडेलले बताए । ‘अहिलेसम्म हामीले ३५ वटा गाविसका वडा दुईदेखि पााचवटा टुक्रामा विभाजित गरेको भेटेका छौा, ती वडालाई मिलान गर्न आवश्यक अहिलेको टिओआर परिवर्तन गरिदिन सरकारलाई आग्रह गर्दै छौा,’ उनले भने ।
कांग्रेस सांसद पूर्णबहादुर खड्काले पुनर्संरचना गर्दा नागरिकले प्राप्त गर्ने सेवालाई पहिलो प्राथमिकता राख्न आयोगलाई सुझाब दिए । त्यसो गर्दा वडाहरू फुटाउन पनि सक्नुपर्ने उनको भनाइ थियो ।
एलडिओ नफेरिदिनोस्
आयोगलाई स्थानीयस्तरमा सहयोग गर्न स्थानीय विकास अधिकारी (एलडिओ)को नेतृत्वमा प्राविधिक समिति बनाइएको छ । तर, साउन र भदौ महिना कर्मचारी सरुवाको समय भएकाले अहिले एलडिओ र जिविसका कर्मचारी सरुवा भए आयोगको काम लथालिंग हुने पौडेलको भनाइ थियो । ‘साउन र भदौ कर्मचारी सरुवाको समय हो, तर पनि अहिले एलडिओहरूको सरुवा नगरिदिए हुन्थ्यो भन्ने लागेको छ,’ उनले सांसदहरूसँग भने ।
साउनबाट जिल्लामा जाने
आयोगले स्थानीयस्तरमा छलफल गर्न साउन महिनाबाट प्रदेश तहमा छलफल सुरु गर्न योजना बनाएको छ । सबै जिल्लामा छलफल गर्न सकिने अवस्था नभएकाले सात प्रदेश र अन्य कतिपय जिल्लामा स्थानीयवासी र सरोकारवालासँग सिमाना र संख्याबारे अन्तक्र्रिया गर्ने तयारी भइरहेको अध्यक्ष पौडेलले जानकारी गराए ।
सांसदहरूले हतार नगरी प्रतिवेदन तयार गर्न आयोगलाई सुझाब दिएका छन् । स्थानीयवासीलाई घरनजिकका सेवा प्रवाह पुर्‍याउने लक्ष्यसहित प्रतिवेदन तयार गर्दा समय लाग्ने भए समय लिएर भए पनि प्रतिवेदन गर्न सुझाब दिएका हुन् । ‘स्थानीय तहको सीमा र संख्या निर्धारण गर्दा समय लिनोस्, तर योजनबद्ध ढिलाइ नगर्नुस्,’ सांसद यज्ञराज सुनुवारले भने ।
सरकारले स्थानीय तहको निर्वाचनका लागि आयोगको प्रतिवेदन भदौभित्र तयार गर्न निर्देशन दिएको छ । तर, निर्वाचन आयोगलाई चाहिने एक सय २० दिनको समय उपलब्ध गराउन पनि भदौमा आयोगले प्रतिवेदन बुझाइसक्नुपर्नेछ । ‘भदौभित्र प्रतिवदेन तयार गर्न सकिने हो कि होइन ? प्रस्टसँग भनिदिनुुपर्‍यो,’ सांसद युवराज ज्ञवालीले भने । यदि भदौमा प्रतिवेदन तयार नहुने हो भने सरकार स्थानीय तहको निर्वाचनको तयारी गर्नसक्ने अवस्थामा हुादैन ।
समितिका अधिकांश सांसदले मंसिरमा सरकारले गर्ने भनिएको स्थानीय तहको निर्वाचनलाई ध्यान नदिन आयोगलाई सुझाब दिए । राजनीतिक वातावरण निर्वाचनका लागि उपयुक्त नरहेको भन्दै कांग्रेस, एमालेका केही र माओवादी केन्द्रका सांसदले निर्वाचनलाई ध्यान नदिई समय लिएर प्रतिवेदन तयार गर्न सुझाब दिए ।
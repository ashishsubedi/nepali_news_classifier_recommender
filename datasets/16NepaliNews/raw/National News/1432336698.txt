
﻿अति प्रभावित १४ जिल्लामध्ये सिन्धुपाल्चोक, धादिङ्ग, सिन्धुली र ओखलढुङ्गा पुगेर फर्किएको टोलीको प्रतिवेदनमा कयौँ बस्तीहरु उच्च जोखिममा रहेको र कतिपय स्थानमा उपकरण तथा जनशक्तिको अभावमा अहिलेसम्म पनि खोज तथा उद्दारको कार्य पूरा नभइसकेको उल्लेख छ। बैशाख १२ र त्यसयताको भूकम्पबाट सबैभन्दा बढी मानवीय क्षति व्यहोरेको सिन्धुपाल्चोकको प्रतिवेदन पेश गर्दै एकीकृत माओवादीकी सचेतक रेखा शर्माले १८ वटा गाविसका ६० वटा भन्दा बढी बस्तीलाई तत्कालै अन्यत्र सार्नुपर्ने बताइन्।

उनले भनिन्,  पहिरो झरिरहेका असुरक्षित बस्तीहरुलाई सरकारले जेठ मसान्तभित्रै सुरक्षित स्थानमा अस्थायी स्थानान्तरण गरिसक्नुपर्ने देखिएको छ। पहिरोको जोखिममा रहेका जिल्लाहरुमा उद्धार अघि बढाउन आवश्यक हेलिकप्टर जगेडामा राख्न र पहिरो तथा भत्केका संरचना पन्छाउन आवश्यक क्रेन, डोजर, एस्काभेटर लगायत साधन तत्कालै व्यवस्था गर्न सांसदहरुले माग गरेका छन्।


﻿समाचार टिप्पणी
११ फागुन, काठमाडौं । नेपाली कांग्रेसको १३ औं महाधिवेशन आउन अब दुईसाता पनि बाँकी छैन । तर, संस्थापन पक्षले अझैसम्म आफ्नो समूहको नेता छान्न सकेको छैन । दिनदिनै अन्योल बढ्दो छ । हुँदाहुँदा अब रामचन्द्र पौडेललाई कृष्णप्रसाद सिटौलाले पछि पार्ने अवस्था आउन थालेको छ ।
सुशील कोइराला आफैं सभापति बन्ने र पदाधिकारी बढाएर अरु नेतालाई व्यवस्थापना गर्ने रणनीति बनाउँदा बनाउँदै बिते । सुशील जिवित रहुञ्जेल कांग्रेस संस्थापनका कुनै पनि नेताले सुुशीलपछि को उत्तराधिकारी बन्ने भन्नेबारे सोच्दै सोचेनन् । ‘हाम्रा नेता सुुशील हुन्, उनले मिलाउँछन्’ भन्दै उनीहरु आ-आफ्नो स्थान सुुरक्षित गर्नतिर लागे । तर, कोइरालाको अकस्मिक निधनपछि कांग्रेसको संस्थापन पक्ष अलमलमा परेको छ ।
रामचन्द्रः जसले मौका गुमाउँदैछन्
सुशील कोइरालाको निधनपछि कांग्रेस संस्थापनको नेता स्वभाविकरुपमा रामचन्द्र पौडेल देखिएका थिए । पार्टीको उपसभापति भएकाले हैसियतले कार्यवाहक पनि उनी नै भए । र, संस्थापन गुटमा सिनियर पनि उनै भए । त्यसैले धेरै संस्थापन गुटका नेता-कार्यकर्ताले सभापतिमा रामचन्द्रको दावेेदारीलाई स्वभाविक मानेका थिए ।
तर, पौडेललाई संस्थापन पक्षका नेताहरुबाटै चुनौती आयो । ‘सुशील’दाको आकस्मिक निधनपछि रामचन्द्र नै हाम्रो नेता हो भन्ने देखियो र म आफैंलाई पनि त्यस्तै लाग्यो’ संस्थापन पक्षका एक नेता भन्छन्, तर, त्यसपछि दिन-प्रतिदिन रामचन्द्र कमजोर हुँदै जान थाले ।’

संस्थापन गुटका भनिएका महाधिवेशन प्रतिनिधिहरु सिटौलाको पक्षमा खुल्दै जान थालेका छन् । गगन थापा र प्रदीप पौडेल जस्ता नेताहरुले पौडेललाई भन्दा सिटौलालाई सघाउने सम्भावना बढ्न थालेको छ ।

कसरी कमजोर भए त पौडेल ? यसबारे कांग्रेसभित्र रोचक विश्लेषण हुन थालेको छ । माघ २५ गते धेरै जिल्लामा कांग्रेसको जिल्ला अधिवेशन हुँदै थियो, मध्यरातमा कोइरालाको निधन भएपछि सबै रोकिए । तर, फागुन २ गतेबाट रोकिएका अधिवेशनहरु सुचारु भए । धेरै जिल्लामा संस्थापनको दुई समूह थियो । त्यहाँ पौडेलले आफूलाई संस्थापनको नेताका रुपमा प्रस्तुत गर्ने र संस्थापन गुटमा हस्तक्षेपकारी भूमिका खेल्न सकेनन् । संस्थापनतिरका केही कांग्रेस नेताहरु पौडेल यहीँबाट चुकेको बताउँछन् ।
यो बीचमा संस्थापन पक्षकै सिटौलाले पौडेललाई चुनौती दिने खबरहरु आएका थिए । पौडेल र सिटौलासँगै प्रकाशमान सिंह र सुजाता कोइरालाले पनि संस्थापनको नेतामा दाबी गरिरहेकै थिए । तर, पौडेलले आफू संस्थापनको नेता हुँ भन्ने सन्देश दिन सकेनन् र उनी यी चुनौतीलाई  सामान्य रुपमा लिँदै अगाडि बढ्न खोजे ।

पौडेलको यस्तो होस्ल्याङे तरिकाले गर्दा उनलाई संस्थापन पक्षको स्वभाविक नेताका रुपमा लिनेहरु पनि पछि हटे । र, यही मौकालाई  सदुपयोग गर्दै कृष्णप्रसाद सिटौला उदाउने कोसिस गरिरहेका छन् । जोड घटाउको राजनीतिमा चतुर खेलाडी मानिने सिटौलाले जिल्ला-जिल्लामा आफ्नो पक्षमा माहोल बनाइरहेका छन् ।
सुरुमा सिटौलालाई रामचन्द्र पौडेलले निकै कमजोर आँकेका थिए । पौडेलका भित्रियाहरुले सिटौलाले २०० भोट काट्लान् भन्ने अनुमान गरिरहेका थिए । तर, अहिले परिस्थिति उल्टिएको पौडेलनिकटहरु नै बताउँछन् । चुनावमै गए भने पौडेलको भन्दा सिटौलाले बढी भोट बटुल्ने दाबी केही नेताहरुको छ ।
ताप्लेजुङ, इलाम र झापादेखि कोइराला परिवारको गढ मानिएको मोरङ र सुनसरीमा पनि सिटौला तुलनात्मकरुपमा पौडेलभन्दा बलियो देखिएका छन् ।
संस्थापन गुटका भनिएका महाधिवेशन प्रतिनिधिहरु सिटौलाको पक्षमा खुल्दै जान थालेका छन् । मधेस आन्दोलन चर्किएको प्रदेश नम्बर २ मा पनि पौडेलको तुलनामा सिटौलाका समर्थकहरु बढी रहेको दाबी सिटौला पक्षका नेताहरुको छ । रौतहटका संस्थापनका नेता अफताब आलम हुन् वा सप्तरीका रामकुमार चौधरी हुन्, दुबै अहिले सिटौलाको टीममा लागेका छन् ।
त्यसो त केन्द्रमा पनि गगन थापा र प्रदीप पौडेल जस्ता नेताहरुले पौडेललाई भन्दा सिटौलालाई सघाउने सम्भावना बढ्न थालेको सूत्रहरुको दाबी छ ।
रामचन्द्र पौडेलको सचिवालय पनि निकै कमजोर र एकप्रकारले निरीह जस्तै छ । मिडिया म्यानेजमा भन्दा पनि बढी उनी गुनासो गर्नमै सीमित छन् । कांग्रेस स्रोतको विश्लेषणअनुसार पौडेलको मिडिया म्यानेजमेन्ट प्रकाशमान सिंहको जति पनि छैन ।
पौडेलले सकेनन् तीन नेतालाई मिलाउन
जतिबेला कांग्रेस कार्यकर्ताजस्तै धेरै नेताहरुलाई लागेको थियो कि संस्थापन पक्षका नेता अब रामचन्द्र नै हुन्, तर त्यसबेला उनले संस्थापन पक्षका नेताहरुलाई विश्वासमा लिन सकेनन् ।
पौडेलले आफू सभापति बन्ने हिसाब-किताब गर्दै गर्दा सुशीलले जस्तो पदाधिकारी बढाउने एजेण्डालाई राम्ररी अघि सार्न सकेनन् । यतिसम्म कि पौडेलका समर्थकहरु डा. शेखर कोइराला स्वयं पदाधिकारी बढाउने प्रस्तावको विपक्षमा छन् ।
पदाधिकारी नबढ्ने भएपछि संस्थापन गुटमा नेता व्यवस्थापन जटिल समस्या बनेको छ । पौडेलले त्यसलाई गम्भिरताका साथ नलिएर संस्थापन गुटलाई विभाजित गरेको आकांक्षी नेताहरुको गुनासो छ ।

अहिलेसम्मको छलफलहरु हेर्दा पौडेलले आफ्नो टीममा प्रकाशमान सिंहलाई उपसभापति र शेखर/शशांक कोइरालामध्ये एकलाई महामन्त्रीको प्रस्ताव गरेका छन् । पौडेल टीमबाट अर्का महामन्त्रीमा पूर्वअर्थमन्त्री डा. रामशरण महतलाई हेरिएको छ । उनीसँगै कृष्ण सिटौला, सुजाता कोइराला र गगन थापाहरुलाई कसरी व्यवस्थापन गर्ने भन्ने विषयमा पौडेलले कुनै खाका दिन सकेका छैनन् ।

यसरी रामचन्द्र पौडेलले संस्थापनको विश्वास जित्न दिनप्रति दिन चुकिरहेका बेला सिटौलाले भने पौडेलको कमजोरीबाट फाइदा उठाइरहेका छन् ।

उपसभापति अफर गरेका गणेशमान पुत्र प्रकाशमानलाई समेत पौडेलले पूर्ण विश्वस्त बनाउन सकेका छैनन् । पौडेलले दिने भनेको मनोनित उपसभापति पाउनका लागि प्रकाशमानले तीन चरण पार गर्नुपर्छ । पहिलो रामचन्द्र सभापति बन्नुपर्‍यो, दोस्रो, प्रकाशमान सिंह आफैं केन्द्रीय सदस्यमा जित्नुपर्‍यो र तेस्रो, दुबै जितेर मात्र हुँदैन, केन्द्रीय समितिमा पौडेलको बहुमत हुनुपर्‍यो । तीनै सर्त पूरा नभएको अवस्थामा पौडेलले दिने भनेको उपसभापति पद सिंहले पाउने छैनन् । अहिले सिंहले म पनि सभापतिका लागि योग्य छु भन्नुको आयश सम्भवतः यही हो ।
त्यसैगरी पौडेलले सुजाता वा सिटौलालाई संसदीय दलको नेताको प्रस्ताव पनि गरेका छन् । महाधिवेशन नजिकिँदै गर्दा संस्थापन पक्षका भनिएका झण्डै आधा दर्जन सांसद शेरबहादुर देउवा क्याम्पमा गइसकेका छन् । अब देउवा नै जित्लान् जस्तो छ भन्ने माहोल बन्यो भने यो क्रम अझ नबढ्दा भन्न सकिँदैन । त्यस्तोमा संसदीय दलको नेता बनाउने पौडेलको प्रस्ताव कार्यान्वयन हुन सजिलो छैन ।
त्यसमाथि देशको सबैभन्दा ठूलो दलको संसदीय दलको नेता भनेको ‘वेटिङ प्राइमिनिष्टर’ पनि हो । यदि पौडेल सभापति बनिहाले भने पनि प्रधानमन्त्रीको अवसर आउँदा उनी नै अघि सर्न सक्छन् ।  १७ पटक चुनाव लड्दा पनि प्रधानमन्त्री हुन नसकेका पौडेल प्रधानमन्त्री हुने अवसरलाई  उनले त्यति सजिलै छाड्ने छैनन् ।
यसरी रामचन्द्र पौडेलले संस्थापनको विश्वास जित्न दिनप्रति दिन चुकिरहेका बेला सिटौलाले भने पौडेलको कमजोरीबाट फाइदा उठाइरहेका छन् । १२ औं महाधिवेशन हुँदै गर्दा सिटौलालाई प्रो-माओवादी भन्ने आरोप लागेको थियो । तर, अहिले उनी ठीक विपरीत छन् ।
सिटौलाको शक्ति
गिरिजाप्रसाद कोइरालाको विश्वास पात्रसमेत रहेका सिटौला ०५८/५९ देखि लगातार सत्ता र शक्तिमा छन् । यो बीचमा उनी गृहमन्त्री र पार्टीको महामन्त्री पदमा रहे । यो समयमा उनले कार्यकर्तालाई जागिरदेखि भनसुन सबैथोक गर्न सके र भ्याए ।
ठीक विपरीत पौडेल लामो समय सत्ता बाहिर रहे । उनी पछिल्लो पटक पदमा पुगेको भनेको शान्ति मन्त्री हुँदा हो । तर, उनले कार्यकर्तालाई संरक्षण गर्न र खुशी पार्न नसकेको गुनासो धेरैको छ ।
सिटौला राजनीतिको भित्री खेलमा निकै कुटिल मानिन्छन् । तर, पौडेल अपेक्षाकृत रुपमा सोझा नेता हुन् ।

तर, सिटौलाका आफ्नै समस्या
महाधिवेशन प्रतिनिधिहरुमा संस्थापन समूहको नेताका रुपमा आफूलाई उभ्याउन र रामचन्द्रलाई चुनौती दिनमा एक हदसम्म सफल भए पनि केन्द्रमा भने कृष्ण सिटौलालाई त्यति सजिलो छैन ।
केन्द्रमा अहिलेसम्म सिटौलाको टीम देखिएको छैन । उनको पक्षमा खुलेर लाग्ने नेताहरु छैनन् । सभापतिमा उठ्ने बताइरहेका सिटौलाको महामन्त्रीको उम्मेदवार को हो भन्ने प्रश्न अझै अनुत्तरित छ । कोइराला  परिवारको लिगेसी थाम्ने तीन कोइरालाहरु- सुजाता, शेखर र शशांक पनि सिटौलाको पक्षमा आइसकेका छैनन् । त्यसैले जबसम्म केन्द्रमा उनको बलियो टीम बन्दैन र संस्थापन पक्षका प्रभावशाली नेताहरुको राम्रो साथ लिन सक्दैनन्, तबसम्म सिटौला संस्थापन समूहको बिद्रोही उम्मेदवार त बन्न सक्लान्, तर संस्थापन समूहको नेता नै भने बन्न मुस्किल छ ।
यो अवस्थामा सिटौला आफूले सभापतिमा जित्न नसके पनि रामचन्द्रलाई हराउन र शेरबहादुर जिताउन राम्रै भूमिका खेल्नसक्ने देखिन्छ ।
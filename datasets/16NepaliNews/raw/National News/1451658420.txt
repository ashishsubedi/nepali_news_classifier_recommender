
﻿१७ पुस, काठमाडौं । नेपाल प्रहरीको ३० वर्षीय सेवा अवधिसम्बन्धी प्रावधानविरुद्ध परेको रिट निवेदन सर्वोच्च अदालतको संवैधानिक इजलासले अस्वीकार गरेको छ । यससँगै प्रहरी अतिरिक्त महानिरीक्षक एआईजी गणेश राईलगायत २८ जनाले अब केही महिनामा अवकास पाउने भएका छन् ।
नयाँ संविधान अनुसार सर्वोच्चका पाँच वरिष्ठ न्यायाधीश रहने गरी गठन भएको संवैधानिक इजलासले पहिले फैसला सुनाएको हो ।
प्रधानन्यायाधीश कल्याण श्रेष्ठ र न्यायाधीश गिरीशचन्द्र लाल, सुशीला कार्की, वैधनाथ उपाध्याय र गोपाल पराजुलीको इजलासले प्रहरी नियमावलीको ३० वर्षे सेवावधि कार्यान्वयन नगर्न गरिएको मागलाई अस्वीकार गरेको हो ।
प्रहरी अतिरिक्त महानिरीक्षक गणेश राईलगायत २८ जनाले प्रहरी नियमावलीको ३० वर्षे सेवावधि कार्यान्वयन नगर्न माग गर्दै रिट दायर गरेका थिए । रिट निवदेनमा आफूहरु प्रहरी सहायक निरीक्षकमा कार्यरत गरेको अवधि पनि जोड्न खोजी सेवाबाट चाँडै अवकाश दिन लागेकाले आफूहरुलाई असमान व्यवहार गरिएको उल्लेख गरिएको थियो ।
प्रहरी अतिरिक्त महानिरीक्षक राईले प्रहरी सहायक निरीक्षकमा कार्यरत रहँदा रहँदै खुला प्रतियोगिताबाट प्रहरी निरीक्षकमा नाम निकालेका थिए ।
सबैले आफूहरुले प्रसनि लगायत पदमा काम गरेको अवधि जोड्न नहुने माग गर्दै निवेदन दायर गरेका थिए । प्रहरी सहायक निरीक्षकदेखि सेवा प्रवेश गरेको अवधि जोड्दा रार्इ लगायतको ३० वर्षे सेवा अवधि केही महिनाभित्रै पूरा हुँदैछ ।
प्रहरी नियमावलीमा प्रहरीले सेवा गरेको अवधि ३० वर्ष पुगेपछि स्वतः अवकाश लिनुपर्ने व्यवस्था छ । रासस
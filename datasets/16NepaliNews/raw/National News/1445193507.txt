
﻿काठमाडौँ, चाडबाड नजिकिएको छ तर दुई साता लामो भारतको अघोषित नाकाबन्दीका कारण जनताको दैनिक जीवन मुस्किल बन्दै गइरहेको छ । जनताको नाममा राजनीति गरेका दलहरु जनताको समस्या समाधान भन्दा पनि मन्त्री छान्न नसकेर मुस्किलमा फसेका छन् ।दुई हप्ता लामो अघोषित नाकाबन्दीले ग्याँसलगायतका इन्धन नपाउँदा जनताको चुलो बल्न सकिरहेको छैन । हिँडडुल र सहज आवतजावत मात्र होइन बजारमा महंगीले आकाश छोइरहेको छ । तर जनताको यो हालतबारे सरकार बेखबर जस्तै देखिन्छ । 

उनीहरु आन्तरिक सत्ता साझेदारी र मन्त्रालयको भागबण्डामा अल्झिएका छन् ।दलहरुको बैठकमा हरेक दिनजसो बैठक बसिरहेका छन् । तर उक्त बैठकहरुमा जनताले बेहोरिरहेको सास्ती र समस्याबारे छलफल हुँदैन । बैठक केवल कसलाई कुन मन्त्रालय दिने ? भन्ने कुर्सी वरिपरिको बहसमा मात्र घुमिरहेको छ । यसैबीच सत्ता साझेदार दलले मन्त्रिमण्डलमा सहभागी गराउने नेताहरुको विषयमा अन्तिम निर्णय गर्न नसक्दा सरकार विस्तार हुन अझै केही दिन लाग्ने भएको छ ।

सरकारको प्रमुख घटक नेकपा एमाले र एकीकृत नेकपा माओवादीले मन्त्रीको चयन गर्न नसक्दा सरकार विस्तारको प्रक्रिया अझै केही दिन विलम्ब हुने देखिएको हो ।एमाले अध्यक्ष केपी शर्मा ओली यही असोज २४ गते प्रधानमन्त्री निर्वाचित भएपछि तत्कालै सरकार विस्तार हुने र मुलुकले भोग्नुपरेको समस्या समाधानमा केन्द्रित हुने अपेक्षा गरिए पनि दलहरुबीच आन्तरिक रुपमा निर्णय गर्न समय लागेका कारण अन्योल बढेको हो ।

प्रधानमन्त्रीमा निर्वाचित भएलगत्तै प्रधानमन्त्री ओलीले उपप्रधानमन्त्रीमा राष्ट्रिय प्रजातन्त्र पार्टी नेपालका अध्यक्ष कमल थापा र मधेसी जनअधिकार फोरम नेपाल लोकतान्त्रिकका अध्यक्ष विजयकुमार गच्छदारलाई शपथ गराइसकेका छन् । यस्तै, एमाओवादी र एमालेका केही मन्त्रीले सपथ लिनुभए पनि सरकार विस्तार हुन सकेको छैन ।एमाओवादीलाई उपप्रधानमन्त्रीसहित गृह मन्त्रालय दिने समझदारी भइसकेको छ ।

 तर सो पदमा कसलाई पठाउने भन्ने विषयमा छलफल जारी रहेको एमाओवादीले जनाएको छ । गृहमन्त्रालयसहित पार्टीबाट सरकारको नेतृत्व गर्न जाने सम्भावना कम भएपछि एमाओवादी कृष्णबहादुरले महरा यो दौडबाट बाहिरिएको घोषणा गरेका छन् ।एमाओवादीका स्थायी समिति सदस्य अग्निप्रसाद सापकोटाले छलफल जारी रहेको र आइतबारसम्म अध्यक्ष पुष्पकमल दाहाल प्रचण्डले मन्त्रिमण्डलमा सहभागी हुने सदस्यहरुको अन्तिम टुङ्गो लगाउन सक्ने जानकारी दिएका छन् ।

नेकपा एमालेको पनि आन्तरिक छलफल जारी रहेका कारण सरकार विस्तार गर्न एक दुई दिन लाग्न सक्ने केन्द्रीय कार्यालय सचिव कृष्णगोपाल श्रेष्ठले जानकारी दिए । उनले सरकारमा सहभागी दलहरुसँग आन्तरिक छलफल गरेर एक दुई दिनभित्रै मन्त्रिमण्डल विस्तार गरिने बताए । एमालेमा मन्त्रीको शपथ खाइसकेका कानुन मन्त्री अग्नि खरेलबारे विवाद मात्र होइन, थप मन्त्रीहरु छनौटमा पनि महाभारत भइरहेको छ ।

सरकार विस्तार नहुँदा चाडबाडको समयमा विभिन्न मन्त्रालयले सम्पादन गर्नुपर्ने कामसमेत प्रभावित भएको छ भने प्रधानमन्त्रीले धेरै मन्त्रालयको कामसमेत हेर्नुपर्दा असहज भएको छ । जनताले दैनिक जीवनमा बेहोर्नुपरेको समस्याप्रति सरकारले ध्यान दिन सकेको छैन ।

एमाओवादीले उपप्रधानमन्त्री सहित एउटा महत्वपूर्ण मन्त्रालयको जिम्मा दिएर पार्टी सचिव टोपबहादुर रायमाझीको नेतृत्वमा सरकारमा सहभागी गराउने बताएको छ ।यस्तै, नेताहरु सापकोटा, शक्तिबहादुर बस्नेतलाई पनि मन्त्री बनाउने तयारी गरेको छ । यसअघि कोषाध्यक्ष हरिबोल गजुरेललाई कृषि विकास मन्त्रालयको जिम्मा दिइसकेको छ ।

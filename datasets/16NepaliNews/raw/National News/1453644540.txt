
﻿
१० माघ, काठमाडौं । पेट्रोलियम पदार्थको भाउ घटेको एक साता हुँदा पनि वैज्ञानिक पद्धतिबाट समायोजन हुने भनिएको सार्वजनिक यातायातको भाडा घटेको छैन ।
नेपाल आयल निगमले गत साता सोमबार पेट्रोलियम पदार्थको भाउ घटाएको थियो । भाउ घटेलगत्तै एक सातामा सार्वजनिक यातायातको भाडा समायोजन गर्ने यातायात व्यवस्था विभागको प्रतिबद्धता कार्यान्वयन नहुँदा यात्रु बढी भाडा तिर्न बाध्य छन् ।
उपभोक्ता मञ्चका अध्यक्ष हरेन्द्रबहादुर श्रेष्ठ यातायात व्यवसायीको दबाबमा विभागले भाडा नघटाएको बताए । “विभागले नियमन गर्नुपर्ने यातायात व्यवस्थाका काम गर्न नसक्दा यात्रु मारमा परेका छन्, उपभोक्ताका तर्फबाट हामीले कुरा गर्दा व्यवसायीले नमानेकाले भाडा घटाउन नसकिएको लज्जास्पद उत्तर विभागका अधिकारीबाट आउँछ”–उनले भने ।
पुल्चोक इन्जिनियरिङ क्याम्पसका विज्ञले दिएको प्रतिवेदनका आधारमा विभागले २०६५ सालदेखि वैज्ञानिक भाडादर लागू गरेको थियो जसमा रु पाँचभन्दामाथि तेलको भाउ घटबढ हुँदा यातायातको भाडा समायोजन हुने व्यवस्था छ ।
विभागका महानिर्देशक चन्द्रमान श्रेष्ठ नेपाल यातायात व्यवसायी राष्ट्रिय महासङ्घले सहजरुपमा तेल नपाएकाले भाडा घटाउन नमानेको दाबी गरे । “सम्बद्ध पक्षलाई घटेअनुसारको भाडा घटाउन सहयोग गर्नुस् भनेका छौँ, हामीले पनि तेल पाएका छैनौँ, अब पनि महासङ्घ सहमतिमा नआए विभागले निर्णय गर्छ”– उनले भने ।
यात्रु ज्ञानेन्द्र घले हवाई भाडा घट्दा पनि विभाग महासङ्घबाट प्रभावित भएर भाडा घटाउने गृहकार्यमा नलागेको बताए । “नत्र बनेको नियमका आधारमा भाडा घटाउन विभागलाई कसले रोकेको छ, यातायात व्यवस्था विभाग कर्मचारीले चलाउने कि यातायात व्यवसायीले ?”– उनले भने । रासस
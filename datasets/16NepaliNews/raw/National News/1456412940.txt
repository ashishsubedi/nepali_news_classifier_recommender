
﻿
१३ फागुन, काठमाडौं । नेपाली कांग्रेसको संस्थापन पक्षलाई आफ्नो गुटको नेता छनोट गर्नजस्तै विधान संशोधनमा पनि सहमति जुटाउन सकस परेको छ । विधान संशोधन प्रस्तावमा संस्थापन पक्षकै नेताहरुको मत बाझिएको छ ।
कांग्रेसको १३ औं महाधिवेशन आउन एकसाता मात्र बाँकी छ । तर, विधान संशोधनबारे अन्योल कायमै छ । कांग्रेस केन्द्रीय कार्यसमितिको बिहीबार बसेको बैठकमा विधान संशोधन प्रस्ताव पेश नै हुन सकेन ।
सुशीलको अधुरो सपना
तत्कालीन सभापति स्व. सुशील कोइरालाले आफ्नो कार्यकालमा संस्थापन समूहको नेता व्यवस्थापन गर्न तीन उपसभापति रहने पदाधिकारी बढाउन चाहेका थिए ।
सुशीलका विश्वासपात्र आनन्द ढुंगानाको नेतृत्वमा रहेको विधान संशोधन समितिले त्यही प्रस्ताव पनि बनाएको थियो । र, त्यसलाई केन्द्रीय समितिबाट बहुमतले पास गर्ने रणनीति बनेको थियो ।
तर, सुशील कोइरालाको आकस्मिक निधनपछि विधान संशोधनमा संस्थापन समूहमा एक मत हुन सकेन ।
देउवा पक्ष संशोधनको विपक्षमा
वरिष्ठ नेता शेरबहादुर देउवा पहिलेदेखि नै यसको विपक्षमा छन् । अब संस्थापन समूहको सभापति उम्मेदवार बन्ने होडमा रहेका महामन्त्रीद्वय प्रकाशमान सिंह र कृष्णप्रसाद सिटौला पनि पदाधिकारी बढाउने प्रस्तावको विपक्षमा देखिएका छन् ।
यद्यपि संघीय संरचनाअनुसार केन्द्रीय सदस्य छनोट गर्ने व्यवस्था गर्न भने सबै पक्ष एकमत देखिएका छन् । रामचन्द्र पौडेल समूहका डा. शेखर कोइराला पनि पदाधिकारी थप्नकै लागि विधान संशोधन गर्न नहुने पक्षमा लागेका छन् ।
यसअघि प्रत्येक अञ्चलबाट एकजना केन्द्रीय सदस्य छनोट हुने व्यवस्था थियो । अब ७ प्रदेश भएकाले प्रत्येक प्रदेशबाट एक महिलासहित तीनजना केन्द्रीय सदस्य बनाउन संस्थापन र देउवा दुबै पक्ष सहमत छन् ।
प्रकाशमान के भन्छन् ?
महामन्न्त्री प्रकाशमान सिंहले आफू सहमतिमा मात्र विधान संशोधनको पक्षमा रहेको अनलाइनखबरलाई बताए । संस्थापनको नेतामा दाबी गरिरहेका सिंहले भने, ‘सहमति भएका विषयहरुमा विधान संशोधन गरौं, विवाद हुने गरी काम गर्नुहुँदैन ।’
प्रकाशमान वीपीपुत्र शशांक कोइरालालाई महामन्त्री बनाएर आफू सभापति बन्ने प्रस्ताव लिएर हिँडिरहेका छन् । उनले अनलाइनखबरसँग भने, ‘छलफलकै क्रममा छु । तर, मेरो र शशांकको टीम बन्यो भने गुटवन्दी पनि समाप्त हुन्छ र पार्टी एक ढिक्का हुन्छ भनेर मैले भनेको छु ।’
सिटौलाको तर्क
अर्का महामन्त्री कृष्ण सिटौलाले पनि विवादित हुने गरी पदाधिकारी बढाउन नहुने बताएका छन् । क्षेत्र र जिल्लाको अधिवेशन भइसकेकाले अब केन्द्रमा मात्र पदाधिकारी बढाउँदा केही नेताहरुलाई मिलाउन मात्र संशोधन हो भन्ने प्रश्न उठ्ने उनको तर्क छ ।
बिहीबार बिहान आफ्नै निवासमा जिल्ला पूर्वसभासतिहरुसँग भएको भेटमा सिटौलाले पदाधिकारीको संख्या बढाउने प्रस्तावमा सर्वसम्मत सहमति भए आफू बाधक नबन्ने बताए । तर, विवादित रुपमा विधान संशोधन गर्ने पक्षमा आफू नरहेको उनले बताए ।
रामचन्द्र एक्लिँदै
विधान संशोधनको प्रस्तावमा संस्थापन पक्षका नेताहरुको मत बाझिएसँगै संस्थापनको नेता बन्ने प्रयासमा रहेका रामचन्द्र पौडेल पदाधिकारी बढाउने प्रस्तावमा एक्लिएका छन् ।
पौडेल अझैसम्म यही प्रस्तावको पक्षमा अडिग रहेका छन् । र, पौडेललाई यसअघि सुशील कोइराला निकटवर्ती मानिएका आनन्द ढुंगानालगायतकाहरुको साथ देखिएको छ ।
संस्थापन पक्षको सर्वसम्मत नेता बन्ने वा विधान संशोधनमा सहमति जुटाउने मात्रै होइन, नीति तथा कार्यक्रम पारित गराउने विषयमा पनि रामचन्द्र पौडेल कमजोर बन्न थालेका छन् । पौडेलले केन्द्रीय कार्यसमितिमा पेश गरेको नीति तथा कार्यक्रम नमान्ने र बेग्लै ल्याउने देउवा पक्षले चुनौती दिइसकेको छ ।
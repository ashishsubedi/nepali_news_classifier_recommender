
﻿२० पुस, काठमाडौं । राष्ट्रिय परिचयपत्रको व्यवस्थापन प्रविधिकोे खरिद प्रक्रिया सम्बन्धी विवाद संसदको  लेखा समितिमा पुगेको छ ।
समितिको आजको बैठकले परिचयपत्रको विषयमा रहेको विवाद र त्यसमा देखिएको अपरदर्शिताबारे चासो देखाउँदै अध्ययन गर्न एक समिति पनि बनाएको छ ।
ठेक्का प्रक्रिया नै पारदर्शी नभएको भन्दै सांसद रामहरि खतिवडाको संयोजकत्वमा जयदेव जोशी, भास्कर भद्रा , डोरप्रसाद उपाध्याय र शत्रुघन महत्तो सदस्य रहेकाे उपसमिति गठन भएको हो ।
राष्ट्रिय सुरक्षा र प्रतिष्ठासँग जोडिएको विषयमा खेलाँची भएको र अपारदर्शी गतिविधि भएको भन्दै समितिमा उजुरी परेपछि सत्य तथ्य पत्ता लगाउन उपसमिति नै गठन गरिएको सभापति जनार्दन शर्माले जानकारी दिए ।
उपसमितिले विवादका विषयमा अध्ययन गरेर एक महिनाभित्र प्रतिवेशदन पेश गर्नेछ । गृह मन्त्रालयअन्तर्गतको राष्ट्रिय परिचयपत्र व्यवस्थापन केन्द्रले आहृवान गरेको अन्तर्राष्ट्रिय बोलपत्रमा समेत चलखेल भएको भन्दै समितिमा उजुरी परेको छ ।
सरकारको २०६६/६७ को वाषिर्क नीति तथा कार्यक्रम र बजेट वक्तव्यमा सबै नेपाली नागरिकलाई राष्ट्रिय परिचयपत्रको रुपमा निर्वाचनमा समेत प्रयोग गर्न सकिने गरी बायोमेटि्रक स्मार्ट कार्ड दिने घोषण्ण गरेको थियो ।
यसका लागि लागि २०६७ साउन १ गते नै राष्ट्रिय परिचयपत्र व्यवस्थापन केन्द्रको स्थापना भएको छ । तर, केन्द्रले परिचयपत्र प्रणाली स्थापनाको लागि आवश्यक पर्ने आधारभूत प्रविधिको खरिद गर्न र स्थापना गर्न हालसम्म दुईपटक खरिद प्रक्रिया अगाडि बढाएको थियो । तर ती प्रक्रिया अपरदर्शी भएको भन्दै बिबाद चलिरेको छ ।
बिवाद के विषयमा ?
एसियाली विकास बैंकको सहयोगमा परिचयपत्रको काम अगाडि बढेको हो । केन्द्रले सन् २०१३ अपि्रलमा गरेको विश्वव्यापी बोलपत्रमा विभिन्न ६ कम्पनीले चासो देखाएका थिए ।
तीमध्ये फ्रान्सको मार्फो र हल्याण्डको ग्याम्ल्टो कम्पनी छनोटमा परेको थियो । सर्टलिस्टमा नपरेका अन्य कम्पनीले छनोट प्रक्रियामा नै पारदर्शी नभएको भन्दै अख्तियार दुरुपयोग अनुसन्धान आयोग, राष्ट्रिय सर्तकर्ता केन्द्र, लेखा समितिमा उजुरी दिएपछि बिबाद बढेको थियो ।
ठेक्काकै विषयमा प्रष्ट निर्णय नभएको, लगानीकर्ता र परामर्शदाता समेत रहेको एसियाली विकास बैंकले नै केही विषय सन्देहको घेराभित्र रहेको भन्दै आपत्ति जनाएपछि प्रक्रिया नै नयाँ चरणमा प्रवेश हो ।
पुनः केन्द्रले जुन १, २०१५ मा अर्को विश्वव्यापी बोलपत्र आहृवान गर्‍यो । सो बोलपत्र समेत पारदर्शी नभएको भन्दै उजुरी परेको छ । छनौटमा परेको कम्पनीसँग कामको ठेक्का सम्झौता भएको मितिले डेढ वर्षभित्र एक लाख १७ हजार परिचयपत्र पहिलो चरणमा वितरण गर्ने केन्द्रको योजना रहेको थियो ।
काम नै भएनठेक्का सम्झौता गर्ने कम्पनीले नेपालमा नै कार्ड छाप्ने संयन्त्र स्थापना गरिदिने र नेपाली प्राविधिकले नै परिचयपत्रमा तथ्याङ्क राखेर छपाइको काम गर्नुपर्ने उल्लेख थियो । तर पाँचवर्ष भइसक्दा समेत प्रक्रिया अगाडि बढ्न सकिरहेको छैन।
केन्द्रले सामान्य रुपमा प्रक्रिया अगाडि बढाइरहेको बेला काठमाडाँैका रमेश पाण्डेले गत कात्तिक १६ गते परिचयपत्र छपाइ सम्बन्धी बोलपत्रमा नै अनियमितता भएको र कतैबाट पनि सुनुवाइ नभएको भन्दै लेखा समितिका उजुरी दिएका थिए ।
पाण्डेको उजुरीमा राजनीतिक शक्तिलाई प्रभावमा पारी गलत मनसायका साथ काम हुन थालेकाले छानबिन गर्नुपर्ने उल्लेख थियो । यन्त्रले पढ्नसक्ने चिप्समा व्यक्तिको जैविक र व्यक्तिगत विवरण समावेश गरिनेछ । कार्डलाई राष्ट्रिय परिचयपत्र, मतदाता परिचयपत्र, सामाजिक सुरक्षा परिचयपत्रलगायत बहुउद्देश्यीय बनाउन सकिनेछ ।
समितिको आजको बैठकमा सांसद् खतिवडा र सीता गुरुङले राष्ट्रिय सुरक्षा र सूचनासँग जोडिएको विषयमा लापरबाही भएका कारण छानबिनको दायरामा ल्याउनुपर्ने धारणा राखे ।
सरकारको योजनाअनुसार सन् २०१४ को अन्त्यसम्म एक लाख १० हजार नागरिकलाई परिचयपत्र वितरण गरिसक्ने योजना रहेको थियो । नागरिकका गोप्य विवरण हुने उक्त परिचयपत्रको सुरक्षाको विषयमा समेत चिन्ता व्यक्त गरिएको छ । १० अर्ब रुपैयाँ लागत रहने सो परिचयपत्र नेपालको प्रमुख परिचयपत्रका रुपमा रहनेछ ।
के-के समेटिन्छ परिचयपत्रमा ?वैयक्तिक र जैविक पहिचान समेटेर नागरिकलाई छुट्टै विशेष नम्बरसहित दिइने परिचयपत्र नागरिकता भन्दा बढी उपयोगी परिचयत्र हो । त्यसमा व्यक्तिको नाम, फोटो, दुबै हातको बुढी र चोरऔँलाको छाप, उमेर, लिङ्ग, बाबुबाजेको नामलगायतका विवरण उल्लेख गरिन्छ ।
परिचयपत्रमा यन्त्रले पढ्न सक्ने गरी चिप्समा जडान गरिन्छ । त्यसलाई मतदाता परिचयपत्र, व्यक्तिको राष्ट्रिय पहिचानपत्र, जग्गा जमिन र अन्य सम्पत्तिको अभिलेखका लागि बैंक तथा वित्तीय कारोबारको अभिलेखको रुपमा समेत प्रयोग गर्न सकिन्छ ।
स्वच्छ र निष्पक्ष निर्वाचनको प्रमुख आधार, सानातिना काममा गाविस, नगरपालिका वा जिल्लाको सिफारिस लिनु नपर्ने, दोहोरो परिचयपत्र वा नक्कली परिचयन बनाउन नसकिने र अपराध नियन्त्रणका लागि समेत सहयोगी हुने परिचयपत्र वितरण सबै जिल्ला प्रशासन कार्यालय मार्फत गर्ने तयारी छ ।
परिचयपत्रको विवरण सङ्कलन, परिचयपत्र नम्बर प्रदान गर्ने, वितरण गर्ने, तथ्याङ्क एकीकृत र भण्डारण गर्नेदेखि गोपनीयता राख्ने काम भने केन्ऽको हुनेछ ।
आगामी पाँच वर्षभित्र सबै नेपाली नागरिकलाई वितरण गर्ने लक्ष्य राखिएकोप्रति परिचयपत्रको लागत चार अमेरिकी डलर अर्थात ४ सय रुपैयाँ पर्नेछ । रासस
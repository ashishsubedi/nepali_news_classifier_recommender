
﻿
दशरथ घिमिरे
१ माघ, दाङ । नेपाल प्रहरीका उच्च अधिकारीको अघि पछि प्रहरी जवानको लस्कर । रिहार मेलामा ठूलै घटना भयो की ? किन यती धेरै पुलीस, कस्लाई समात्न आएको होला ? स्थानीय रमिता नेपालीको मनमा यस्तै डर पस्न थाल्यो । तर, प्रहरीका जवान माईक बोकेर साँस्कृतिक कार्यक्रम भैरहेको स्टेजमा उक्लीए र ‘तिमलाई टाढा मलाई नी टाढा माछिकाँडे डाँडैमा घर सार’ भाकामा दोहोरी गीत पो गाउन थाले ।
‘खटेकै छौं सेवामा हामी, नभनेर घाम र पानी…..’
स्टेजमा दोहोरी गाउन जिल्ला प्रहरी कार्यालय दाङका प्रहरी जवान भरत डाँगीले यो जवाफ दिनुअघि नागरिकको तर्फबाट लोक दोहोरी प्रतिष्ठान दाङकी अध्यक्ष देवकला बस्नेत नेतृत्वको समूहले प्रश्न गरेको थियो-
‘अचेल गाउँमा देखिन्नौ गस्तीमा, चिसो बढ्यो छौ कि त मस्तीमा…?’
माघे संक्रान्तिको अवसरमा लाग्ने सतबरीयाको रिहार मेलामा प्रहरी र नागरिकबीच मैत्रीपूर्ण दोहोरी गीत गाउने कार्यक्रम आयोजना गरेको थियो सर्च फर कमन ग्राउण्ड नामक संस्थाले । कार्यक्रममा नागरिकको तर्फबाट प्रहरीमाथि अर्को दोहोरी टुक्का प्रहार भयो-
‘जनताभन्दा नेतालाई जोड दिन्छौ, घुस खाएर अपराधी छोडदिन्छौ…’
घुस खाएर अपराधी छोड्ने गरेको आरोप लागेपछि प्रहरी टोलीले त्यसको प्रतिवाद पनि गीतमार्फत् नै गर्‍यो ।
‘ब्यर्थै आरोप लगाउछौ किन, घुस खानेलाई गरिन्छ छानविन…।’
नागरिक र प्रहरीबीचको दोहोरी गीतको सवाल जवाफ सुनेर मेला भर्न आएकाहरु स्टेजतर्फ नै झुम्मिए । ताली र सिट्टी बजाउँदै उनीहरुले दुबै टोलीलाई हौसला दिँदै थिए । स्थानीयको हौसला पाएपछि बर्दिधारी प्रहरीहरु स्टेजमा ननाचीरहन सकेनन् ।

दोहोरी गीतमा प्रहरी र नागरिक प्रतिनिधिबीच केही घण्टा सवाल जवाफ चलेपछि अन्तिममा समाज सुधार्न सँगसँगै लाग्ने प्रतिबद्धता आयो ।
‘यो समाजलाई सुधार्दै लाने हो, जनता-पुलीस मिलेर जाने हो, हे जनता अनि प्रहरी दाजु-भाइ, सुरक्षीत बनाऔं है समाजलाई ।’
सँधैभरी हात हतियार बोकेर कडा अनुशासनका साथ शान्ति सुरक्षामा खटिने प्रहरीहरु दाङको रिहार मेलामा फरक भूमिकामा थिए । शुक्रबार उनीहरुको हातमा हतियार थिएन, त्यसको सट्टा माइक थियो । यो दृष्य कतिपयलाई नौलो लागिरहेको थियो ।
मेलामा आएका ६० बर्षे पल्टु चौधरीले भने, ‘बन्दूक बोकेर शान्ति सुरक्षा दिन हिँड्ने पुलिसले गीत पनि गाउँदा रहेछन्, नाच्दा पनि रहेछन् । मलाई बहुत मजा लाग्यो ।’
कार्यक्रममा सहभागी अञ्चल प्रहरी कार्यालय राप्तीका प्रहरी प्रमुख प्रेम चन्दले प्रहरी र जनताको बीचमा सुमधुर सम्वन्ध स्थापीत होस् भनेर कार्यक्रममा सहभागी भएको बताए । उनले गीतमा व्यक्त भएको बिचार जस्तै जनता र प्रहरी मिलेरै गाउँ समाजमा शान्ति स्थापना गर्न अघि बढ्नुपर्नेमा जोड दिए ।
‘पुलीस भन्दावित्तिकै कोहि पनि डराउनु पर्दैन, पुलीस र जनताबीच साथी-साथीको जस्तै सम्वन्ध हुनुपर्छ,’ उनले भने, ‘तपाईंकै समस्या समाधान गर्न हामी खटिएका छौं ।’
दाङ जिल्लाका प्रहरी प्रमुख एसपी कुवेर कडायतले जनताको सेवामा हरदम प्रहरी खटिरहेको र खटिरहने बताए । प्रहरीको सेवा लिन कसैको सोर्स फोर्स र विचौलीयाको सहारा लिनु नपर्ने उनले प्रष्ट्याए ।
‘पुलीसको कार्यालय आउन नेतालाई भन्नु पर्दैन, बिचौलीयाको पनि साहारा लिनु पर्दैन, समस्या परे सिधै आउनुस्, हामी सेवा दिन तयार छौं । गुनासा सुन्छौं र समाधान निकाल्छौं ।’
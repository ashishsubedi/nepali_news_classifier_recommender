
﻿श्यामसुन्दर यादव
राजविराज, २३ पुस । सप्तरीको डाढा गाविस–७ बलियाका विरेन्द्र रामले सहादत प्राप्त गरेको लगभग डेढ महिना बित्न लागेको छ तर उनको परिवारमा अझैं रुवाबासी कायमै छ ।
गत मंसिर ५ गते भारदहमा आयोजित राजमार्ग केन्द्रित आन्दोलनका क्रममा प्रहरीले चलाएको गोली लागेर उनले सहादत प्राप्त गरेका हु्न् । मधेशी मोर्चा सप्तरीले आह्वान गरेको आन्दोलनमा उनी मारिएपछि १९ वर्षिय पत्नी बबिता रामलाई बज्रपात नै परेको छ । करिब पाँचौ महिना टेक्नै लागेका एकमात्र छोरा प्रेमकुमारसहितको पालनपोषण र भविष्यको चिन्ताले बबिता जतिबेला बेला पनि भक्कानिएर रुन थाल्छिन् ।
जनकपुरमा राजमिस्त्रीको काम गरेर परिवार पाल्दैआएका विरेन्द्र १५ दिन अघिमात्र घर आएका थिए । जिल्लामा आन्दोलनले उँचाई प्राप्त गरिरहेको अवस्थामा गाउँ–गाउँबाट सर्वसाधारण सिधासम्बल बाँधेर आन्दोलनमा सहभागी हुने जनलहर नै चलेको थियो । यस्तो अवस्थामा घरमा चुपचाप बसिरहन मनले मानेन । 
गरिबीका कारण कक्षा ७ सम्ममात्र पढ्न पाएका उनी मंसिर ५ गते साँझ करिब ८ बजेको समयमा खाना खाएर सुत्न गए । तर गाउँका किशोरदेखि प्रौढसम्मका व्यक्तिहरु आन्दोलनमा सहभागी हुन भारदहतर्फ गइरहेको देखेपछि उनी समेत भारदहतर्फ साइकल हुइँकिए । उक्त आन्दोलनमा विरेन्द्रका बुवा सकलदेव राम समेत सहभागी भएका थिए ।
रात छिप्पिदै गइरहँदा सयौंको संख्यामा प्रहरीहरु आएर राजमार्गमा बसेका आन्दोलनकारीहरुलाई तितर–बितर पार्न बल प्रयोग गर्न थाले । प्रहरीले लाठीचार्ज हुँदै अश्रृँग्यास र अन्धाधुन्ध गोली प्रहार गर्न थाले । कंकालिनी मन्दिरको छेउँमै गोली चल्न थालेपछि ज्यान जोगाउन विरेन्द्र र उनीसँगै १५ वर्षिय मो. अकबर शहीद चौकतर्फ भाग्न थाले । भारदहमा रहेका पसलहरुको आड लागेर भाग्दै गरेको अवस्थामा प्रहरीले चलाएको गोली अचानक विरेन्द्रको कोखामा लाग्यो । उनी तत्क्षणै भूइँमा ढल्न पुगे । 
साथमै रहेका सहकर्मी अकबरलाई उनले भनिरहे ‘अकबर, हमरा गोली लागि गेलौं, हमरा कनि जल्दी पाइन पिया दे (अकबर मलाई गोली लागेको छ, मलाई चाँडै पानी खुवाउनु)’। अकबरले अगल–बगलका घरहरुको ढोका ढकढकाए तर कसैले ढोका खोल्न मानेनन् । बिरेन्द्र चिच्याहटलाई सहन नसकेर उनले भुइँबाट उठाएर एकछिन समाति रहे । तर शरिरले बिस्तारै काम गर्न छाडिरहेका कारण सहकर्मी अकबरलाई सम्हाल्न गाह्रो भएपछि उनलाई भूइँमा राखेर गाउँका मान्छेहरु खोज्न निस्के । पन्ध्र वर्षिय अकबरलाई पनि कोखामा गोलीले छेडेको थियो । तर उनलाई थाहै भएन । जीउमा लगाएको लुगा भिजेको थाहा पाएपछि आन्दोलनकारीहरुको सहयोगमा उपचार गर्न अकबरलाई लगे । 
यता गोली लागेर भुइँमा ढलेका बिरेन्द्रलाई आन्दोलनकारी सम्झेर काँधमा बोकेर उपचार गराउन कहाँ लाने ? भनेर बुवा सकलदेव रामले सोध्दै गर्दा एकजनाले ‘खै हेरौं, को हो ? बाँचेकै छ कि भन्दै टर्च बालेर हेरेपछि काँखमा बोकेका आन्दोलनकारी अरु कोही नभएर आफ्नै छोरा भएको थाहा पाएपछि उनी समेत बेहोस भएर भुइँमा ढले । बिरेन्द्रलाई विहान ३ बजे एम्बुलेन्समा राखेर पोष्टमार्टमकालागि विपी कोइराला स्वास्थ्य विज्ञान प्रतिष्ठान धरान लगियो ।
आन्दोलनका क्रममा गोली लागेर भुइँमा ढलेका गाउँकै काका नाता पर्ने शहीद बिरेन्द्रलाई पानी समेत खुवाउन नपाएको र छटपटाइरहेको दृष्य मन मस्तिष्कबाट हट्न नसकेको अकबरले बताए । घटनाको बारेमा सोध्दै गर्दा भावुक हुँदै आँखाबाट आँसु बगाउँदै उनले भने ‘ओहि दिन तुरन्ते बिरेन काकाके अस्पताल ल गेल रहितियै त शायद बइच जेतियै, मुदा हम किछु नहि क’ सकलियै’(त्यो दिन यदि तत्कालै काका बिरेन्द्रलाई अस्पताल लगिएको भए शायद वहाँलाई बचाउन सकिन्थ्यो तर मैले केहीगर्न सकिनँ)
उनका अनुसार मंसिर ५ गते रातभरी नै भारदह–पोर्ताहा रणभूमी जस्तै लागिरहेको थियो । प्रहरीले सयौं राउण्ड अश्रँुग्यास र गोली फायरिङ्ग गरिरहे त्यसक्रममा करिब डेढ दर्जनभन्दा बढी आन्दोलनकारी घाइते भएको प्रत्यक्षदर्शी समेत रहेका घाइते अकबरले बताए ।
तीन दाजुभाइमध्ये जेठो अशोक, माइलो विनोद र कान्छो बिरेन्द्र थिए । एक बहिनी समेत रहेकी सुनिताको विवाह भइसकेको छ । गरिब परिवारमा जन्मिएका विरेन्द्रको सहादत पछि परिवारमा भने थप संकटपूर्ण अवस्था सिर्जना भएको छ ।
श्रमिक मजदुरको रुपमा जीवनयापन गर्दैआएका विरेन्द्रको सहादत पछि परिवारको गुजारा कसरी चलाउने भन्ने चिन्ता सताएको छ । उनी २०७० सालमा डाढा गाविस वडा नम्वर–२ कि बबितासँग वैवाहिक बन्धनमा बाँधिएका थिए । साउन १९ गते जन्मिएका एकमात्र छोरो प्रेमकुमार बिस्तारै बढ्दै गएको छ ।
पतिको वियोगमा सधैंभरी चिन्तित रहने गरेकी बबिता यसपाली उच्च माध्यमिक विद्यालय डिमनबाट एसएलसी परीक्षा दिन लागेकी हुन् । आफू के गरी जीवन निर्वाह गर्ने र बच्चाको लालनपालन गर्ने चिन्ताले सताउने गरेको बताउँदै उनले भनिन् ‘घरवाला मधेश आन्दोलनमे शहादत भ’ गेलै मुदा जिनगी कोना चलाएब से चिन्ता सता रहल अछि(पति मधेश आन्दोलनमा सहादत हुनुभो तर जिन्दगी कसरी धान्ने भनी चिन्ताले सताएको छ ।)’ आफ्नो र बच्चाको भविष्यको लागि मधेशवादी दलहरुले सोचिदिनुपर्ने उनको भनाइ छ । 
पतिको सहादत पछि ठूला नेता, मानवअधिकारकर्मी, पत्रकारहरु आएर सान्त्वना दिने गरेको बताउँदै उनले भनिन् ‘यो उमेरमा सिउँदोको सिन्दुर पोतियो, बच्चा सानो छ, लामो जिन्दगी जेनतेन जिउनै पर्यो नी । यता छोराको सहादत पछि आमा वीणा देवी राम बुहारी र नातीलाई देखेर घरीघरी रुने गर्छिन् ।
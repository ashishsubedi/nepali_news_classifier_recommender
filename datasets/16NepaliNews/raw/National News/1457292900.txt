
﻿२३ फागुन, काठमाडौं । निर्वाचन आयोगले लगातार तीन वर्ष सम्म आय-व्यय विवरणको प्रतिवेदन पेस नगरेको भन्दै खानेपानी तथा सरसफाईमन्त्री प्रेम बहादुर सिंहको पार्टी खारेज गरेको छ ।
सिंहको समाजवादी जनता पार्टी सहित १५ वटा राजनीतिक दल दर्ता खारेज गरेको निर्वाचन आयोगले जनाएको छ ।
निर्वाचन आयोग ऐन २०६३ को दफा २४ को उपदफा १ बमोजिम तीन बर्ष सम्म लगातार आय-व्ययको विवरण नबुझाको र निर्धारित समयभित्र स्पष्टिकरण समेत पेस नगरेका कारण दल खारेज भएको प्रवक्ता वासुदेव गुरागाईंले जारी गरेको विज्ञप्तिमा उल्लेख छ ।
मन्त्री सिंहले भने औपचारिक जानकारी नआएको बताए । साथै उनले आयोगले कानुन विपरित काम गर्न नहुने बताए ।
निर्वाचन आयोगले भने दर्ता खारेज भएका दलहरुले प्राप्त गरेको नाम, चुनाव चिन्ह र झण्डा एक वर्षसम्म अन्य कुनै राजनीतिक दलले प्रयोग गर्न नपाउने गरी फ्रिजमा राखिने जनाएको छ । यसबारे सूचना नेपाल राजपत्रमा सूचना प्रकाशित गरिनेछ ।
दल दर्ता खारेज भएपछि सांसद रहेकाहरुको पद के हुने भन्ने अन्यौल छ
तीन मन्त्रीका पार्टीलाई जरिवाना
निर्वाचन आयोगले तीन मन्त्रीका पार्टी सहित विभिन्न १ सय २० पार्टीलाई समयमा आय-व्यय नवुझाएकोले जरिवाना गरेको छ । आयोगले उनीहरुलाई १ सय रुपैँया जरीवाना गरेको हो ।
जरिवानामा पर्ने मन्त्रीका पार्टीमा उपप्रधानमन्त्री सीपी मैनालीको नेकपा माले, विज्ञान तथा प्रविधिमन्त्री विश्वेन्ऽ पासवानको बहुजन शक्ति पार्टी र उद्योग राज्यमन्त्री मेघराज नेपालीको मधेस समता पार्टी छन् ।

﻿
नयाँ पत्रिका काठमाडौं, १८ पुस
सामान्य प्रशासनमन्त्री रेखा शर्माले मन्त्रालयले गर्ने विभिन्न योजना र कार्यक्रम समेटिएको ३९ बुँदे सोचपत्र सार्वजनिक गरेकी छन् । संघीय संरचनाअनुरूपको निजामती सेवाको विकास गरी नागरिकलाई घरदैलोमा सेवा पुर्‍याउने लक्ष्यसहितको सोचपत्र तयार पारिएको छ ।सरकारी सेवा उत्तरदायी बनाइने
सरकारी सेवाप्रति सेवाग्राहीको वितृष्णा बढिरहेका वेला सरकारी सेवालाई थप सक्षम, सुदृढ, सेवामूलक र उत्तरदायी बनाउने उद्देश्यसहित सोचपत्र तयार पारेको मन्त्री शर्माले जानकारी दिइन् । मन्त्री शर्माले सोचपत्रमार्फत संघीयता र संक्रमणकालीन व्यवस्थापन, प्रशासनिक पुनर्संरचना, सेवा प्रवाहमा सुधार, सेवा प्रदायकको सुरक्षा, क्षमता विकास तथा अनुगमनलाई प्रभावकारी रूपमा सञ्चालनमा ल्याइने घोषणा गरेकी छन् ।घरदैलो सेवामा विशेष जोड
सोचपत्रमा घरदैलो सेवालाई प्राथमिकता दिइएको छ । यसका लागि प्रत्येक जिल्लामा घुम्ती सेवा अभियानलाई व्यवस्थित र नियमित बनाउने योजना अघि सारिएको छ ।
यसैगरी, भूकम्पप्रभावित जिल्लालाई विशेष प्राथमिकता दिँदै नागरिकले प्राप्त गर्ने आधारभूत सेवा नियमित र प्रभावकारी रूपमा प्रवाह गर्ने लक्ष्य सोचपत्रमा राखिएको छ ।कर्मचारीलाई दुर्गममा प्रोत्साहन
कर्मचारीलाई दुर्गम क्षेत्रमा कार्य गर्न उत्प्रेरित गर्ने वातावरण निर्माणका लागि मौद्रिक तथा गैरमौद्रिक सुविधाको प्रबन्ध, हाल सञ्चालनमा रहेका दुई सिफ्ट सेवालाई आवश्यकताका आधारमा प्रभावकारी रूपमा सञ्चालन गर्ने, कर्मचारीको आचारणमा सुधार गर्ने, विभागीय मन्त्री र मन्त्रालयका सचिवबीच कार्यसम्पादन करार सम्झौता गरी लागू गर्नेलगायत छन् ।

﻿राजविराज, २९ चैत्र । जिल्ला विकास समिति सप्तरीका निमित स्थानीय विकास अधिकारी प्रदीप बहादुर सिंह यादवले आगामी आर्थिक वर्ष २०७३÷७४ का लागि कुल ४ अर्ब ६४ करोड ५४ लाख ५९ हजार ५ सय ८१ रुपैयाँको बजेट प्रस्तुत गरेका छन् ।
जिविस सभाकक्षमा सोमवार आयोजित जिल्लाको २२औं जिल्ला परिषद्को नीति, कार्यक्रम तथा बजेट सार्वजनिकीकरण समारोहमा उनले उक्त बजेट प्रस्तुत गरेका हुन् । प्रस्तावित बजेटमा चालु तर्फ एक अर्ब १८ करोड सात लाख ३६ हजार ६ सय ८७ रुपैयाँ र पूँजीगततर्फ ३ अर्ब ४६ करोड ४७ लाख २२ हजार ८ सय ९४ रुपैयाँको बजेट प्रस्ताव गरिएको निमित स्थानीय विकास अधिकारी यादवले जानकारी दिए । ‘समृद्ध सप्तरीको आधार, कृषि, सुशासन, सामाजिक विकास र भौतिक पूर्वाधार’ भन्ने नाराका साथ अघि बढेको जिल्ला विकास समिति सप्तरीले जिल्लामा २० गाविस खुला दिसामुक्त घोषणा भईसकेको र यसै आर्थिक वर्षमा ५५ ओटा गाविसलाई खुला दिसामुक्त घोषणा गरिने उनले बताए ।
निमित स्थानीय विकास अधिकारी यादवका अनुसार पिप्रा पश्चिमलाई यसैवर्ष बालमैत्री गाविस घोषणा गर्ने र ०७३÷०७४ मा दौलतपुर, कल्याणपुर, मल्हनमा, नर्घो, प्रसवनी, जण्डौल, रायपुर, हरिपुर र खोजपुरलाई बालमैत्री गाविस घोषणा गर्ने लक्ष्य लिईएको छ । सौर्य उर्जा सोलारबाट ४ गाविसमा थालिएकोमा यसै आर्थिक वर्षमा प्रभावकारिता र सम्भाव्यताको आधारमा ६० गाविसमा लागु गरिेने, पोषणमा सुधार ल्याउन सुनौला हजार दिन कार्यक्रम बाहेक बुहक्षेत्रीय पोषण कार्यक्रम ६ ओटा गाविसमा शुरु गरी आगामी वर्ष २८ गाविसमा विस्तार गरिने उनले बताए ।
छिमेकी राष्ट्र भारतसँग सिमा जोडिएका गाविसहरुमा विकासमा जनताको पहुँच अभिवृद्धि गर्न १६ ओटा गाविसमा सिमा क्षेत्र विकास कार्यक्रम लागु गरी कार्यान्वयनमा ल्याईएको कार्यक्रममा जानकारी दिईएको छ । नवजात शिशु तथा मातृ मृत्यूदरमा कमी ल्याउन थप ३० स्वास्थ्य चौकीहरुमा प्रसुती गृह निर्माण र उपयुक्त स्वास्थ्यकर्मीसहितको सेवा सञ्चालन गरिने तथा पूर्ण खोप जिल्ला घोषणा गर्ने अभियानलाई अगाडि बढाईने, क्षेत्र नम्वर ४ मा प्राथमिक स्वास्थ्य केन्द्र स्थापना, क्षेत्र नम्वर ६ को बोदेवर्साइन हेल्थपोष्टलाई २५ बेडको अस्पताललाई स्तरोन्नती, भारदहमा १५ शैय्याको अस्पताल भवन निर्माण, भारतीय दूतावासका योजनाहरुलाई चालु तथा आगामी आर्थिक वर्षमा सम्पन्न गरिने निमित स्थानीय विकास अधिकारी यादवले जानकारी दिए ।
खडेरीबाट बचाउन साना सिंचाई तथा सहकारीमा आधारित तरकारी तथा फलफूल खेती, बजार विकास, माछा पालन र सोका लागि सिंचाई तथा कृषि प्रसार सम्वन्धि कार्यक्रम, एक गाउँ एक पोखरी कार्यक्रम अगाडि बढाईनेछ । राजविराज नगरपालिकाको विकासकालागि बसपार्र्क, अडिटोरियम हललगायतका शहरी पूर्वाधार निर्माण, जिल्लाका विभिन्न सडकहरुको निर्माण, पुर्ननिर्माण तथा मर्मत सुधार, राजविराज नगरपालिकाको बाहिरी सिमानाबाट चक्रपथ निर्माणको सम्भाव्यता अध्ययन तथा आवश्यक बजेट विनियोजन गरिने जनाईएको छ । राजविराज विमानस्थल कालोपत्रे, सडक सौर्य बत्ती, राम्पुरामल्हनियाँको जिता र महुली नदीमा यसैवर्ष पुल निर्माण गरिने, शहिदहरुको शालिक तथा पार्क निर्माण कमलपुरमा भ्यू टावर निर्माण, विकासमा पत्रकारिता कार्यक्रमलाई समेत यसै आर्थिक वर्ष अगाडि बढाईने निमित स्थानीय विकास अधिकारी यादवले बताए ।
तेस्रो मधेश आन्दोलनमा सहादत दिएका राजिव राउतकी पत्नी निलम देवी राउतद्वारा उद्घाटन गरिएको परिषद्को नीति, कार्यक्रम तथा बजेट सार्वजनिकीकरण समारोहमा सांसदद्वय सुरेन्द्र प्रसाद यादव, लक्ष्मी चौधरी, राजनीतिक दलका केन्द्रीय सदस्य एवम् जिल्ला अध्यक्ष, सरोकारवाला निकाय तथा संस्थाका जिम्मेवार व्यक्तिहरुले मन्तव्य व्यक्त गर्दै सुझाव राखेका छन् । सोही कार्यक्रममा तेस्रो मधेश आन्दोलनमा सहादत दिएका विरेन्द्र रामकी पत्नी बबिता कुमारी राम, नागेश्वर यादवकी पत्नी सुषमा देवी यादव, दिलिप साहकी पत्नी पूनम देवी साह, शिवशंकर दासकी पत्नी रिता देवी दास, खुशीलाल यादवकी पत्नी रानो देवी यादव, जनआन्दोलनका शहिद दशन यादवकी पत्नीद्वय ईनरवती देवी र बचिया देवी यादवलाई दोसल्ला ओढाएर सम्मान गरिएको छ । 



﻿सुशील कोइराला विलक्षण प्रतिभा वा नेतृत्व क्षमता भएका नेता हैनन् । बाँचुन्जेल उनको आलोचनामात्र भयो । विरोधीले सुशीललाई कोठे षड्यन्त्रका खेलाडीका रूपमा चित्रित गरिरहे । पार्टीभित्रै चर्को विरोध सहने नेताहरूमा सुशील कोइराला पनि हुन् । तर उनको संगत गर्नेहरू भने धेरैले सुशील कोइरालालाई आजीवन साथ दिए । मृत्युपछि उनको उच्च मूल्यांकन भइरहेको छ । विशेषगरी उनको सरल जीवन शैलीको धेरैले खुलेर सराहना गरेका छन् । राजनीतिक नेताका रूपमा पनि उनको सिद्धान्त निष्ठा, प्रतिबद्धता र अडानको अहिले सबैतिरबाट प्रशंसा भएको छ । विरोधीहरूले पनि सुशील कोइरालाको इमानदारीमा प्रश्न गर्न सकेका छैनन् । सायद, यिनै गुणले सुशील कोइराला मृत्युपछि आदर्श राजनेताका रूपमा मानिएका हुन् ।
सुशील कोइरालाको राजनीतिक जीवन आरोहअवरोहले पूर्ण र रोमाञ्चक छ । व्यक्तिगत जीवनमा पूरै गान्धीको सरलता अपनाउने सुशील कोइराला सशस्त्र आन्दोलनका नेता र विमान अपहरणका योजनाकार पनि थिए भन्ने पत्याउनै कठिन हुन्छ । यस्तै, पारिवारिक झन्झटमा फसेमा दुःख पाइन्छ भनेर अविवाहित रहने सुशील कोइराला बीपीकोे परिवारको हेरचाहमा जसरी समर्पित भए त्यो अर्को अविश्वसनीय यथार्थ हो । हलिउडको सिनेमामा नायक बन्ने सपना बोकेर हुर्केका सुशील नेपालमा संसदीय लोकतन्त्रलाई संस्थागत गर्ने नेता हुन पुग्नु पनि उनको जीवनको अर्को अविश्वसनीय पाटो हो । सामान्य व्यक्तिको जीवनमा असम्भवजस्तो लाग्ने घटनाले सुशील कोइरालाको जीवन भरिपूर्ण छ । उनी यसैले अत्यन्त सरल जीवन बिताएर पनि असामान्य व्यक्तित्व हुनपुगेका हुन् । दक्षिण एसियामा उनको जति सामान्य तर संघर्षपूर्ण जीवन बिताएका राजनीतिक नेता समकालीन राजनीतिमा सायद अर्को छैन ।
सुशील कोइरालाको आरोह अवरोह नेपाली कांग्रेससँग अभिन्नरूपमा जोडिएको देखिन्छ । लोकतन्त्रको स्थापनापछि भएका निर्वाचनहरूमा सुशील कोइरालाले चुनाव जितेका बेलामा कांग्रेस पहिलो पार्टी भएको छ भने उनी हारेका बेला कांग्रेस पनि दोस्रो पार्टी बनेको छ । उनका समकक्षी भनिएका अरू नेतालाई पार्टीको हार फापेको पनि देखिएको छ तर सुशील कोइराला र नेपाली कांग्रेसको भविष्य भने नियतिले गाँसेको देखियो । यसको एउटा कारण सायद उनले आफ्नो सम्पूर्ण जीवन पार्टीलाई सुम्पनु नै हो । सुशील कोइरालाले आँफुलाई पार्टीभन्दा भिन्न नठानेको उदाहरण यो पनि हो । सत्तामा जाने लोभ कहिल्यै नगरेका कोइरालालाई प्रधानमन्त्री बन्नैपर्ने अवस्था उत्पन्न भयो । त्यही कारणले सात वर्षसम्म बन्न नसकेको संविधान उनकै कार्यकालमा पारितभयो । अर्थात्, राज्य सत्ताप्रतिको निस्पृहताले सुशील कोइरालालाई राजनेता बनायो ।
उनी कमजोरी मुक्त थिएनन् तर उनका अधिकांश कमजोरी वैयक्तिक विशेषताकै अभिन्न पक्ष थिए । पार्टीप्रति उनको अगाध निष्ठाले उनलाई सम्झौता गर्न नसक्ने बनायो । संगठन बलियो होस् भन्ने चाहनाले उनलाई कतिपय कार्यकर्ताबाट विमुख बनायो । तर यी सबै अन्ततः उनका गुण र विशेषता बन्न पुगे । यही कारणले उनलाई कहिल्यै सहयोग नगर्नेहरूले पनि सम्झन र सराहना गर्न थालेका हुन् ।
नेपालको राजनीतिमा सुशील कोइरालाको सरलता र इमानदारी दोहोरिन सहज त छैन तर नेपाली जनताले भने सधैँ नै सुशील कोइरालाजस्ता नेता खोजी रहनेछन् ।
राष्ट्रियता र लोकतन्त्रप्रतिको उनको प्रतिबद्धता र सरलता तथा इमानदारीलाई सलाम गर्दै सुशील कोइरालाप्रति हार्दिक श्रद्धाञ्जली !

﻿२८ कात्तिक, काठमाडौं । नेपाल भ्रमणमा रहेका भारतीय सेनाध्यक्ष दलवीर सिंहलाई तीनबुँदे ज्ञापनपत्र बुझाउन खोज्दा आइतबार काठमाडौंमा तीन नेपाली नागरिक पक्राउ परेका छन् ।
फणीन्द्र नेपाल
पक्राउ पर्नेहरुमा ग्रेटर नेपाल अभियानका फणीन्द्र नेपाल, आकाश चन्द र एनके राउत छन् । उनीहरु भारतीय सेनाध्यक्ष सिंहलाई तीनबुँदे ज्ञापनपत्र बुझाउन लैनचौरस्थित भारतीय दूतावासमा जाँदा पक्राउ परेका हुन् ।
पक्राउ गरिएका तीनै जनालाई स्रोह्रखुट्टेस्थित प्रहरी कार्यालयमा राखिएको छ ।
पक्राउ परेका नेपालले अनलाइनखबरसँग भने- ‘हामीले तीनवटा मागसहितको ज्ञापनपत्र बुझाउने प्रयास गरेका थियौं, एक- कालापानीबाट भारतीय सेना फिर्ता हुनुपर्छ, दुई- भारतमा मृत्यु हुने गोर्खाली सैनिकको शव नेपाल ल्याउन पाउनुपर्छ । र, तीन- पाकिस्तानलगायत छिमेकीसँगको लडाइँमा गोर्खाली सेनालाई प्रयोग गर्न पाइँदैन ।’
नेपाल भारतीय राष्ट्रपति प्रणव मुखर्जीलाई कालो झण्डा देखाएको आरोपमा पनि पक्राउ परेर रिहा भएका थिए ।
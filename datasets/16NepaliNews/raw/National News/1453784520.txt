
﻿१२ माघ, युएई । आदिवासी जनजाति महासंघका पूर्वअध्यक्ष एवं थारु संघर्ष समितिका तर्फबाट वार्ता टोलीका सदस्यसमेत रहेका राजकुमार लेखीले १० दिने यूएई भ्रमण गरेका छन् ।
यूएईका विभिन्न इमिरेटसमा थारु आन्दोलनको समर्थन जुटाउन घुमेका लेखीले युएईमा सबै जातजातिका नेपालीहरु मिलेर बसेको अनुभव सुनाए । यद्यपि नेपालको राजनीतिबारे प्रश्न सोध्दा उनले जातीय कुरामात्रै गरेनन्, गृहयुद्ध नै हुने ठोकुवा गरे । अनलाइनखबरकर्मी रामप्रसाद ढुंगेलले थारु नेता लेखीसँग युएईमा गरेको कुराकानीः  

नेपालको पछिल्लो राजनीतिक अवस्थालाई के कसरी हेरिरहनुभएको छ ?
नेपालको राजनीतिक अवस्था इतिहासकै खराब बिन्दुमा पुगेको छ । दुःखका साथ भन्नुपर्छ कि यो सरकारको कारण जनताको जीवनशैली ढुंगेयुगमा पुगेको छ । प्रधानमन्त्री ओली आश्वासनका पोका बाँड्नैमा मस्त छन् । जनता दाउरामा खाना पकाउन बाध्य छन् । भूकम्पपीडितहरु जाडोले मरिरहेका छन् । धनीहरुलाई खासै असर परेको छैन । उनीहरुले सबै सुबिधा पाएकै छन् । गरिबहरु भोकभोकै मर्ने अवस्था आएको छ ।
आदिवासी, उत्पीडित, महिला, अल्पसंख्यक जनताहरुको जनजीवन कष्टकर छ । सरकारको वरिपरि रहेका सीमित मानिसहरुले मोज गरिरहेका छन् । मुलुकमा राजनीतिक स्थायित्वको अभाव, कालोबराजी, भोकमरी, कमिसनतन्त्रको जालोले गर्दा गम्भीर संकटको स्थिति छ । यस्तै अवस्ता रहृयो भने मुलुकमा गृहयुद्ध अवश्य हुनेछ ।
मुलुकको यस्तो अवस्थामा तपाईंचाहिँ किन यूएई आउनुभएको त ?
देशको यो अवस्थाबाट मुक्ति दिलाउन परदेशमा रहेका नेपालीहरुलाई पनि बुझाउनु आवश्यक हुन्छ । परदेश गएका नेपालीहरुले पनि देशलाई धेरै माया गर्नुहुन्छ । उनीहरुलाई देशको चिन्ता छ । उनीहरुलाई देशको पछिल्लो अवस्थाबारे प्रत्यक्ष जानकारी दिनु हाम्रो कर्तव्य हुन्छ । यसै सिलसिलामा यूएईका नेपाली दाजुभाइ र दिदीबहिनीहरुसँग माघी मनाउँदै वहाँहरुको अभिमत संकलन गरी जातीय पहिचान, संघीयता र हाम्रो आन्दोलनमा परदेशीहरुको भावनात्मक एकता बटुल्नका लागि आएको हुँ ।
यहाँ रहेका नेपालीहरुको अवस्था के कस्तो पाउनुभयो ?
यहाँ सबै जात, धर्म, सम्प्रदायका नेपालीहरु मिलेर बस्नुभएको पाएँ । सबै नेपालीहरुले आआफ्नो काम गरेर आफू, आफ्नो परिवारमात्र नभएर देशलाई नै टेवा पुर्‍याइरहनुभएको छ । केही कठिन काममा रहेका नेपालीहरुको अवस्था, कमाइ र जीवन दयनीय छ ।
९० प्रतिशत सभासदले पारित गरेको यो संविधानमा तपाईंहरुको केमा असहमति हो ?
यो संविधानले यसअघिको अन्तरिम संविधानले दिएको अधिकारसमेत खोसेको छ । राज्यका सबै अंगमा सबैको समान अनुपातमा प्रतिनिधित्व हुनुपर्ने अन्तरिम संविधानले गरेको व्याख्यालाई यसले पुरै लत्याएको छ । सिमांकन र संघीयताका बारे यो संविधानमा अन्योलता छ । तीन जना बाहुन नेताहरुले अँध्यारो कोठामा तयार पारेको संविधानले सबै जात, धर्म, वर्ग, सम्प्रदाय, दलित, महिला र अल्पसंख्यक नेपाली र विशेष गरी ५१ प््रातिशत जनता रहेको मधेसीहरुको भावनालाई समेटेको छैन ।
जनसंख्याका आधारमा निर्वाचन क्षेत्र हुनुपर्ने सामान्य सिद्धान्तलाई बेवास्ता गरिएको छ । यो संविधानले सबै नेपालीहरुको आधारभूत आवश्यकता पूरा गर्न सकेको छैन । यस्ता धेरै पक्षहरुमा यो संविधान अपांग छ ।
तपाईंहरुले जातीय राज्यको माग गरेको हो ?
हामीले जातीय राज्य होइन, पहिचान मागेको हो । हामीले हाम्रो भाषाको उत्थान र सम्मान मागेको हो । हामीले हाम्रा पूर्खाहरुको विरताको मूल्य मागेको हो । हिजोको हाम्रो पहिचान मेट्दै, नास्दै लगेको छ वर्तमान राज्यसत्ताले । जता पनि बाहुनहरुकै बाहुल्य छ । हामी १७ लाख थारुहरुको खै कहाँ छ पहिचान ? सेना, प्रहरी, प्रशासन जता पनि बाहुनक्षेत्रीहरुकै बोलाबाला छ । त्यसैले समानताको लागि हामी लडिरहेका छौं । हामीले हाम्रो सम्मानजनक उपस्थितिको लागि संघर्ष गरिरहेका छौं ।
सेना, प्रहरी र लोकसेवामा भर्ती खुल्दा तपाईंहरुको समुदायले आवेदनै कम दिन्छन् रे नि त ?
यो कुरा गलत हो । काठमाडौंमा भर्ती खोलेर कैलालीको मान्छेले कसरी आवेदन दिनु ? फेरि विभिन्न परीक्षण गरेर हाम्रो समुदायको आवेदकहरुलाई फाल्ने काम गरिएको छ । कहिले शिक्षाको कारण कहिले वर्णको कारण त कहिले भाषाको कारण । भर्ती खोल्ने प्रक्रिया गलत छ । त्यसैले हामीले समानुपातिकताको कुरा उठाएका हौं । सबै जातिका आवेदकहरुलाई आरक्षणको व्यवस्था हुनुपर्छ ।
नेपालमा जातीय सद्भाव भड्किरहेका बेला मेलमिलाप र सामाजिक विकासका लागि थारु कल्याणकारिणी सभाले के काम गरिरहेको छ ?
नेपालको शासनसत्ता एकल जातीय रहृयो । यसले सीमित मानिसहरुलाई खुसी तुल्याउने काम गर्‍यो । थारु, चौधरी, मधेसीहरुमाथि जहिल्यै दमनको नीति लियो । यही कारणले नेपालमा जातीय सदभाव भडकिएको हो । उत्पीडन र शोषण अति भएपछि संघर्षको रुप लिएको हो । सरकारका कारण जातीय सदभाव भडकिएको छ । हवाइ फायर गर्दा हुने स्थानमा सरकारले छाती, टाउको र कम्मरभन्दा माथिको भागमा ताकीताकी गोली हानिरहेको छ ।
सरकारले नै धेरै मानिस मारिरहेको छ । यस्तो बेलामा पनि हामी वार्ताकै माध्यमबाट समस्या समाधान गर्न लचकदार छौं । थारु कल्याणकारिणी सभाले पनि सामाजिक सद्भावका लागि हदैसम्मको धैयर्ता अपनाएको छ । हाम्रा जायज मागहरु पूरा हुनुपर्छ भन्ने कुरामा हामी दृढ छौं ।
ओली सरकारको कार्यशैलीलाई कसरी हेरिरहनुभएको छ ?
यो उट्पयाङ सरकार हो । यो सरकारको बोलीको टुङ्गो छैन । जनताहरुको जीवन झनझन पीडादायी बन्दैछ । सीमित मानिसहरु मस्तीमा छन् । मन्त्रालय फुटाएर देशको अर्थतन्त्र धराशायी बनाइएको छ । ६/६ जना उपप्रधानमन्त्री केवल भागवन्डाका लागि मात्र बनाइएको छ । एक सिटे सांसद्लाई मन्त्री बनाइएको छ । कालोबजारी बढेको छ । सहरमा केही अभाव छैन । गाउँमा हाहाकार छ । यस्तो बेला ओली सरकार हावाबाट बिजुली निकाल्छु, घरघरमा ग्यासको पाइप बिछ्याउँछु भन्दै सपनाको खेती गरिरहेको छ । जनताहरु पीडामा पनि ओलीको जोक सुनेर हाँस्न बाध्य छन् । यो सरकारको कार्यशैली जोकरको जस्तो छ ।

﻿मीना पाण्डे (बायाँबाट पहिलो)
२८ भदौ, काठमाडौं । नेपाली काग्रेससम्वद्ध नेपाल महिला संघको अध्यक्षमा संस्थापन र रामचन्द्र पौडेल समूहले अध्यक्षको उम्मेदवारी घोषणा गरेका छन् ।
संस्थापन पक्षले मंगलबार साँझ उमा रेग्मी अधिकारीलाई अध्यक्षको उम्मेद्वार घोषणा गरेको छ । रेग्मी पूर्व अध्यक्ष समे हुन् । उनी २०५८ सालमा विराटनगरमा भएको पहिलो महाधिवेशनबाट महिला संघको अध्यक्ष निर्वाचित भएकी थिइन् ।
संस्थापन पक्षबाट चित्रलेखा यादव र रक्षामन्त्री बालकृष्ण खाणकी पत्नी मञ्जु खाण पनि उम्मेद्वारको दाबेदार थिइन् ।
कांग्रेसका नेता गोपालमान श्रेष्ठले उम्मेद्वारी घोषणा गर्दै रेग्मीलाई सर्वसम्मतरुपमा अध्यक्षको उम्मेद्वार बनाउन पहल गरिने बताए ।
यस्तै रामचन्द्र पौडेल पक्षले पूर्व अध्यक्ष मीना पाण्डेलाई उम्मेद्वार बनाएको छ । पौडेल समूहले मंगलबार विहान भेला गरेर उम्मेदवार घोषणा गरेको थियो ।
कांग्रेसमा तेस्रो शक्तिको प्रतिनिधित्व गरिरहेको कृष्णप्रसाद सिटौला पक्षले भने उम्मेद्वारको औपचारिक रुपमा घोषणा गरेको छैन ।
सिटौला समूहबाट धना खतिवडाको नाम चर्चा छ । तर, संस्थापन समूहसँग वार्ता चलिरहेकाले उम्मेदवारी घोषणा भएको छैन ।
२ हजार २ सय प्रतिनिधिले भाग लिने महिला संघको तेस्रो राष्ट्रिय महाधिवेशन बुधबारदेखि काठमाडौंमा सुरु हुँदैछ ।
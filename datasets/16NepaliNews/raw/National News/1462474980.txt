
﻿काठमाडौं । व्यवस्थापिका–संसदको बैठकलाई बिहीबार सम्बोधन गर्न सुरुआतमा गम्भीर रुपमा प्रस्तुत भएका प्रधानमन्त्री केपी शर्मा ओलीले आफ्नो पुरानो बानी दोहोर्याउँदै हँसाई हँसाई झण्डै दुई घण्टा मन्तव्य दिए ।
झण्डै दुई घण्टा सम्बोधन गरेका प्रधानमन्त्री ओलीले संसदको बैठकमा कहिले आफ्नै योजना सुनाएर हँसाए त कहिले विपक्षीलाई व्यङ्ग्य गरेर । आन्दोलनमा रहेका मधेसवादीदेखि छिमेकी, आफ्ना कार्यक्रमलाई पनि व्यङ्ग्यात्मक शैलीमा प्रस्तुत गरेर संसददेखि प्रत्यक्ष प्रसारण हेर्नेसम्मलाई हँसाए ।
प्रधानमन्त्री ओलीले आफूलाई विभिन्न कोणबाट गाली गरेको भन्दै द्धापर युगमा कृष्णलाई गाली गरेजस्तो आफूलाई गाली गर्दा दण्डित हुन नपर्ने पनि बताए । “द्धापर युगमा कृष्णलाई शिशुपालले १०१ गाली गरे,” उनले भने,“उनी दण्डित हुनुपर्यो । तर मलाई गाली गर्नेहरुबाट मैले शिक्षा लिन्छु कोही दण्डित हुनुपर्दैन । यो द्धापर युग होइन । गाली गरेर पनि केही हुँदैन ।”
प्रधानमन्त्री ओलीले विपक्षी दलप्रति संकेत गर्दै भने,“प्रधानमन्त्रीले संसद विघटन गर्दैछन् भन्ने भूत सवार भएको छ । त्यस प्रकारको भूत छैन । संसद विघटन हुँदैन, संसदमै बसेर संसदीय अभ्यास गर्छाैं ढुक्क हुनुहोस् ।”
उनले सरकार सवल रहेको उल्लेख गर्दै राष्ट्रिय सहमतिको सरकारका लागि आफू र आफ्नो दल जहिले पनि तयार रहेको बताए । उनले संविधानसभाको दोस्रो निर्वाचनपछि सहमतिको चर्चा काफी चलेको बताए ।
“यो कुरा भद्र सहमति थियो,”शालिन ढंगले प्रस्तुत हुँदै प्रधानमन्त्री ओलीले भने,“सबैको जानकारीमा आएको विषय होइन र ? सहमतिका लागि मैले र मेरो दलले पूराका पूरा केन्द्रभागमा राखेर सहमतिका लागि अग्रसर भएको होइन र ? अरुले नेतृत्व गर्नुस् भनेर अघि बढेको होइन र ? संविधान जारी भएपछि सहमति के भयो ? कहाँनेर विग्रियो ? के सहमति थियो के भएन ?”
उनले आज पनि सहमतिको आवश्यकता रहेको बताउँदै अँध्यारो कोठामा बसेर षड्यन्त्र नगर्न प्रधानमन्त्रीले विपक्षीलाई घुमाउरो पारामा चेतावनी दिए । “अँध्यारो कोठामा बसेर डिजाइन नगरौं,” प्रधानमन्त्री ओलीले भने,“ । यो सरकार यही संसदमा डिजाइन भएर बनेको हो, अन्त कतै होइन ।”
उनले सहमतिका लागि आफूले घाँटी सुकाएको समेत बताए । “सहमतिको सरकार भन्दा भन्दा मेरो घाँटी सुकेको छ,” उनले भने,“त्यही त भनेको हो उहिल्यैदेखि ।”
प्रधानमन्त्रीले यसोभन्दा संसद हल हाँसोले गुन्जिएको थियो । उनले फेरि पनि विपक्षीतर्फ संकेत गर्दै भने,“लोकतन्त्रमा बलियो प्रतिपक्ष पनि चाहिन्छ भन्ने अनि सहमतिको सरकार पनि भन्ने ? दुईवटा कुरा एकैचोटी कसरी हुन्छ ? यो तर्क मिलेन कि ?”
उनले औचित्यका आधारमा समस्याको समाधान गर्न आफू तयार रहेको बताए ।
प्रधानमन्त्रीले आफूमाथी लागेका आरोपको एक एक जवाफ भएको बताउँदै आफ्ना कुरा मात्रै राख्ने भनेपछि सबै आरोपमा सर्सर्ती जवाफ दिए ।
उनले नेपालको संविधान विश्वको उत्कृष्ट रहेको भन्दा पनि घुमाई घुमाई हँसाइरहे ।
“संविधान जारी भएको तीन महिनाभित्र हजारौंको सङ्ख्यामा वैवाहिक नागरिकता लिएका छन्,” प्रधानमन्त्री ओलीले भने,“अहिले जातीवादी कुरा गर्ने ? भूगोलवादी कुरा गर्ने ? अनि नश्लवादी भनेर अरुलाई गाली गर्नु जायज हुँदैन । भावावेशमा नजाउँ । संविधान वास्तवमै उत्कृष्ट छ ।”
उनले उदाहरण दिँदै भने,“संविधान कति उत्कृष्ट छ भने ९० प्रतिशतले जारी गरेको संविधानलाई धारे हात लाएर सराप्न पाइएको छ । कति उदार संविधान ? कति आनन्दको सहनशीलता संविधानमा ?”
प्रधानमन्त्री ओलीले मधेसी मोर्चाले संविधानको पुनर्लेखन भनेको र त्यसलाई विपक्षीले उचालेको भन्दै व्यङ्ग्य गरे ।
“संविधान पुनर्लेखनको कुरा नगरे हुन्छ,” उनले भने,“संशोधन गर्न सक्छ तर संविधान अर्को लेख्न संसदले सक्दैन । संविधानसभाले मात्रै लेख्न सक्ने संविधान अब संशोधन मात्रै हुन्छ । अरु कसैले लेख्नै सक्दैन । एउटाले पुनर्लेखन गर्नुपर्छ भन्ने अर्कोले सरकारले के गरेर बसेको छ भनेर उचालिदिने ? सरकारले पुनर्लेखन भन्ने सोच्दैन ।”
उनले भूकम्पपछि पुनर्निर्माणका लागि विदेशीले सहयोग दिउँला भने पनि पैसा नआएको बताए ।
“अहिले मलाई ६ महिनामा खोइ घर बनेको ? खोइ पुनर्निर्माण ? भुइचाँलो आउन हुँदैनथ्यो, किन आयो ? भनिन्छ ?,” प्रधानमन्त्रीले भने,“विदेशीले पैसा दिन्छु पो भनेका हुन् । पैसा आएको हो र ? भएको पनि सरकारी रकम झोलामा लगेर बुझाउन मिल्दैन ।”
उनले सांसदहरुले नै पीडितको रकममा भ्रष्टाचार भयो भन्ने आवाज उठाएको बताउँदै भने,“संसद जस्तो गरिमामय ठाउँमा बोल्दा ध्यान दिउँ । माननीय सांसदको हैसियतले बोल्नु उचित हो ? पैसा कहाँ गयो ? भ्रष्टाचार भयो भनेर बोल्न मिल्छ ?”
सरकारको आलोचना गर्न केही नपाएर भँुइचालो जाँदा के हेरेर बसेको थिइस् भनेर प्रश्न गर्ने गरेको बताए ।
“आलोचना गर्ने मन छ ठाउँ पाइएको छैन भनेर भुँइचालो गयो के हेरिस् सरकार ? आगलागी भयो के हेरिस् सरकार ? भनेर प्रश्न गरिन्छ,” प्रधानमन्त्रीले भने,“सरकारले खडेरी पार्यो भन्ने आलोचना पनि यहीँ भयो । यसले सरकारलाई अप्ठेरो पार्छन् कि क्याहो भनेर बेलुका त पानी पर्यो ।”
प्रधानमन्त्रीले यसो भनिरहँदा संसद हाँसोले गुन्जिएको थियो । विपक्षी दलका नेता शेरबहादुर देउवाले पनि हाँसो लुकाउन सकेनन् ।
उनले अहिले आफूले गर्दै नगरेको विषयमा पनि आरोप खेप्नु परेको दुःखेसो सुनाए । “मैले धमिल्याएको होइन भनें भने तेरो बाउले पानी धमिल्याएको थियो भन्ने ?,” प्रधानमन्त्रीको भनाइ थियो ।
उनले सरकार सञ्चालनमा ३ करोडको भोज खुवायो भनेर पनि आरोप लगाइएको बताए ।
“केही नपाएपछि उखान टुक्काले देश चल्छ ? भनेर आलोचना गरियो,” उनले भने,“विशाखापट्टनम र चीनसँगको पारवहन सन्धी उखान टुक्का हो ?”
प्रधानमन्त्री ओलीले २ बर्षभित्र चाहिएजति विजुली उत्पादको प्रक्रिया अघि बढेको बताए ।
“क्यान्डल हो र बेलुका ल्याएर बाल्ने ? २ वर्षभित्र चाहिएजति विजुली उत्पादन गरिन्छ,” उनले भने,“पूर्वपश्चिम राजमार्ग चौडा गरिन्छ । सकेसम्म छिटो रेल पनि चलाउँछौं । यो कुरा मान्छेलाई सुन्दा छट्पटी होला । छट्पटी भए हुन्छ रेल त गुडाउने नै हो । गुडिया किनेर चलाउने होइन, साँच्चिकै रेल चलाउने हो ।”
प्रधानमन्त्री ओलीले आफूले घरघरमा ग्यासको पाइप लैजाने योजना पनि बनाएकै बताए । “केही समयभित्र चुला चुलामा पाइप भनेको हुँ,”प्रधानमन्त्रीले भने,“यसैलाई मजाक बनाइयो । जिव्रो तान्लान् भनेर दाँत बाँधेर हिँड्नुपर्यो । बंगलादेश, पाकिस्तान, भारतका कतिपय शहरमा चुला चुलामा ग्यास पुग्छ । काठमाडौंमा नपाइने भनेर संविधानमा त लेखेको छैन ।”
उनले राम्रो काम गर्दा पनि विरोध गरेको देख्दा आफू छक्क परेको बताए ।
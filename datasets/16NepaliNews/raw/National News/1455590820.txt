
﻿काठमाडौं/ राष्ट्रिय अनुसन्धान विभागको भर्नासम्बन्धी नियमावली नयाँ संविधानसँग बाझिएको छ । तर, नियमावली संशोधन नगरी गृह मन्त्रालयले भर्ना प्रक्रिया अघि बढाएको छ ।
नयाँ संविधानअनुसार विभागको भर्नामा लोकसेवा आयोगको अनिवार्य परामर्श लिनुपर्छ । तर, आयोगको परामर्शविनै गृह मन्त्रालयको दबाबमा कर्मचारी भर्ना गर्न लागिएको छ । विशेष सेवा नियमावलीको ४४ को सुरु नियुक्तिसम्बन्धी शीर्षकको नियम ४.४ अनुसार रिक्त पदमा लोकसेवामार्फत खुला ५०, बढुवाबाट ३० र बाँकी २० प्रतिशत छड्के प्रणालीमार्फत भर्ना गर्ने सिस्टम छ । जसअनुसार रिक्तमध्ये ५० प्रतिशत पदमा खुला प्रतिस्पर्धाबाट भर्ना प्रक्रियाका लागि प्रक्रिया अघि बढिसकेको छ । जसमा लोकसेवा आयोगले परीक्षा लिन्छ ।
३० प्रतिशत पदमा बढुवाबाट पूर्ति गर्न लागिएको छ । २० प्रतिशत छड्के भर्ना गर्ने प्रावधान छ । राजनीति, सुरक्षा, व्यवसाय, कूटनीतिजस्ता क्षेत्रका सूचना संकलनका लागि ती क्षेत्रका व्यक्तिलाई भर्ना गर्ने उद्देश्यसाथ २० प्रतिशत छड्के भर्नाको प्रावधान राखिएको हो । तर, उद्देश्यविपरीत गृहमन्त्रीहरूले छड्के कोटामा आफ्ना कार्यकर्ता भर्ना गर्दै आएका छन् । अहिले पनि गृहमन्त्री शक्ति बस्नेतले करिब ५० पदमा छड्के भर्नाको तयारी गरिरहेका छन् ।
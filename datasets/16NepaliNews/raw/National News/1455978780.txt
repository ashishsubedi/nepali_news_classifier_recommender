
﻿काठमाडौं: प्रधानमन्त्री केपी शर्मा ओलीको भारत भ्रमणले नेपाल–भारतबीच देखिएको असमझदारी अन्त्य भएको दुवै देशका प्रधानमन्त्रीले दावी गरेका छन् ।
भारत सरकारको निमन्त्रणामा ६ दिने राजकीय भ्रमणका लागि शुक्रबार नयाँदिल्ली पुगेका प्रधानमन्त्री ओली र भारतीय समकक्षी मोदीबीच भएको भेटवार्तापछि असमझदारी अन्त्य भएको दावी गरेका हुन् ।
नयाँदिल्लीमा रहेका प्रधानमन्त्री ओली शनिबार दिनभर उच्चस्तरीय भेटवार्तामा व्यस्त रहे ।
उनले भारतीय राष्ट्रपति प्रणव मुखर्जी, समकक्षी नरेन्द्र मोदी, विदेशमन्त्री सुष्मा स्वराजसहित उच्च अधिकारीसँग दिनभर भेटवार्ता गरेका हुन् ।
शनिबार नेपाल र भारतका प्रधानमन्त्रीको उपस्थितिमा नयाँदिल्लीमा रहेको हैदराबाद हाउसमा सातवटा समझदारीपत्रमा हस्ताक्षर भएको हो ।
दुई देशका प्रधानमन्त्रीबीच करिव ४५ मिनेट छुट्टै भेटवार्तापछि समझदारी पत्रमा हस्ताक्षर भएको थियो ।
नेपालका लागि काँकडभिट्टा कोरिडार पारवहन सुविधा, विशाखापट्टनम बन्दरगाह उपयोग, भूकम्पपछिको पुननिर्माणका लागि भारतले २५ अर्ब रुपैयाँ अनुदान र ७५ अर्ब रुपैयाँ सहुलियत ऋण, तराईमा सडक सञ्जालको विस्तार लगायतका विषयमा हस्ताक्षर भएको छ ।
दुई देशका प्रधानमन्त्रीबीचको भेटवार्तापछि संयुक्त रुपमा पत्रकार सम्मेलन समेत गरिएको थियो ।
भारतीय प्रधानमन्त्री मोदीले पत्रकार सम्मेलनमा नेपालमा नयाँ संविधान जारी हुनु महत्वपुर्ण उपलब्धी भएको बताएका थिए ।
संविधान जारी भएपछि केही विषयमा असन्तोष व्यक्त गर्दै नेपालमाथी नाकाबन्दी लगाएपनि शीर्ष तहबाटै पहिलोपटक संविधानको खुलेरै स्वागत गरिएको हो ।
उनले नेपालका स्वर्गीय पुर्वप्रधानमन्त्री एवम् कांग्रेस सभापति सुशील कोइरालाको स्मरण समेत गरेका थिए ।
पत्रकार सम्मेलनकै क्रममा प्रधानमन्त्री ओलीले राजकीय सम्मानका साथ आतिथ्य प्रदान गरेको भन्दै खुसी व्यक्त गरेका थिए ।
भारत र भारतीय जनताप्रति नेपाल र नेपालीको भावनात्मक सम्बन्ध रहेको बताउँदै प्रधानमन्त्री ओलीले नेपालको विकासको भारत ठूलो साझेदार रहेको बताए ।
उनले नेपालको विकासका लागि भारतको साथ, सहयोग र सद्भाव आवश्यक रहेको पनि बताए ।
विश्वको उदीयमान अर्थतन्त्रका रुपमा अग्रसर भएको भारतबाट नेपालको आर्थिक विकासका लागि सहयोग महत्वपूर्ण हुने बताउँदै प्रधानमन्त्री ओलीले भारतले हासिल गरेको विज्ञान प्रविधि, नवीन खोज र नवप्रवर्तन नेपालका निम्ति प्रेरणादायी रहेको बताए ।
नेपाल र भारतबीचका सबै असमझारी हटेको बताउँदै प्रधानमन्त्री ओलीले अब अग्रगामी सम्बन्धलाई अघि बढाउनुपर्ने बताए ।
भारतीय प्रधानमन्त्री मोदीले भारत–नेपालमैत्री इतिहासको नयाँ चरणमा प्रवेशको बताए ।
उनले गौरवशाली नेपाली जनताको भारतप्रतिको सद्भावको प्रशंसा गरे ।
अतिवाद र आतंकवादको भारत र नेपालले मिलेर मुकाबिला गर्ने तथा आपराधिक एवम् आतंकवादीलाई आ–आफ्ना भूमि दुरुपयोग गर्न नदिने प्रतिबद्धता आफूहरुले व्यक्त गरेको जानकारी दिए ।
“नेपालमा शान्ति, स्थायित्व र आर्थिक विकास हाम्रो उद्देश्य हो,” मोदीले भने,“नेपालको स्थायित्व हाम्रो सुरक्षासँग जोडिएको छ ।”
मोदीले नेपालको अथाह जलस्रोतको समुचित उपयोगबाट दुवै देश लाभान्वित हुने पनि बताए ।
हैदराबाद हाउसबाट ढल्केबर-मुजफ्फरपुर अन्तरदेशीय प्रसारण लाइनको उद्घाटन
प्रधानमन्त्री केपी शर्मा ओली र भारतीय समकक्षी नरेन्द्र मोदीले संयुक्त रुपमा ढल्केबर–मुजफ्फपुर अन्तरदेशीय प्रसारण लाइनको उद्घाटन गरेका छन् ।
नयाँ दिल्लीस्थित हैदरावाद हाउसमा प्रधानमन्त्री ओली र भारतीय प्रधानमन्त्री मोदीले स्वीच दबाएर प्रसारण लाइनको उद्घाटन गरेका हुन् ।
नेपाल विद्युत् प्राधिकरण र भारतको विद्युत् व्यापार निगम लिमिटेड (एनभिभिएन)बीच यसअघि नै विद्युत् आयातसम्बन्धी द्विपक्षीय सम्झौतामा हस्ताक्षर भएको थियो ।
सम्झौतालगत्तै प्राधिकरणको केन्द्रीय प्रसारण लाइनमा ८० मेगावाट विद्युत् थप भएको छ । गत बुधबारदेखि भारतले नेपाललाई थप विद्युत् उपलब्ध गराउन थालेको हो ।
हैदरवाद हाउसमा आयोजित संयुक्त पत्रकार सम्मेलनमा भारतीय प्रधानमन्त्री मोदीले नेपाललाई ढल्केबर–मुजफ्फपुर अन्तरदेशीय प्रसारण लाइनको सुदृढीकरण गर्ने र अन्य अन्तरदेशीय प्रसारण लाइन निर्माण गरी थप ६०० मेगावाट विद्युत् उपलब्ध गराउने प्रतिवद्धता व्यक्त गरेका थिए ।
कुशाहा–कटैया, रक्सौल–परवानीपुरजस्ता अन्तरदेशीय प्रसारण लाइनलाई द्रूत गतिमा अगाडि बढाउने लक्ष्य सरकारले राखेको छ । भारतीय प्रधानमन्त्री मोदीले नेपालको तत्कालको ऊर्जा संकटलाई समाधान गर्न भारत सरकार सहयोग गर्न तयार रहेको बताए ।
त्यसअघि भारतीय विदेशमन्त्री सुष्मा स्वराजसँग भएको भेटवार्तामा भूकम्पपछिको पुनःनिर्माण र भारतले उपलब्ध गराउँदै आएको सहयोगका विषयमा छलफल भएको थियो ।
शनिबार बिहान प्रधानमन्त्री ओलीलाई भारतीय सरकारले ‘गार्ड अफ रनर’प्रदान गरेको थियो ।
त्यसलगत्तै प्रधानमन्त्री ओली राजघाटस्थित महात्मा गान्धीको समाधिस्थल पुगेर पुष्पहार अर्पण गरेका थिए ।





﻿१४ मंसिर, काठमाडौं । तपाइँ आफनो वरिपर भैरहेको शंकास्पद गतिविधिको बारेमा कतिको सचेत हुनुहुन्छ ? दिउँसो अथवा राति कुनै समूह अथवा अपरिचित व्यक्तिले शंकास्पद गतिविधि गरिरहेको छ ? यदि छ भने तत्काल प्रहरीलाई खबर गर्नुहोस् जसबाट आपराधिक घटना रोकिन सक्छ ।
चोरहरुबाट बरामद तार
त्यसरी नै स्थानियले दिएको सूचनाले मध्यरातमा टेलिकमको तार चोरी गर्ने एक गिरोह समातिएको छ । मंगलबार बिहानीपख करिब ३ बजेतिर थानकोटस्थित आयल निगमको डिपो नजिकै केही व्यक्तिहरुको चहल पहल देखियो । ट्याक्सीसहित आएको अपरिचित पाँच जनाको समूहले नजिकै रहेको नेपाल टेलिकमको तार स्टोर गरिएको स्थानतिर गडबडी गर्न लागेको जस्तो देखिएपछि एक स्थानियले तत्काल प्रहरीलाई खबर गरे ।
नागरिकले दिएको सूचना पाएको पाँच मिनेटमै प्रहरी टोली पुग्दा नभन्दै त्यो समूह नेपाल टेलिकमको तार चोर्न त्यहाँ पुगेको रहेछ । गोदामबाट चोरेर ट्याक्सीमा राख्दै गरेको तारसहित प्रहरीले ट्याक्सी चालकलाई पक्राउ गर्‍यो । त्यतिबेला बिहानको झिसमिसे उज्यालो थियो । उनीहरुले चोरी गरेको ६ सय किलो टेलिकमको तामाको तारसमेत प्रहरीले बरामद गर्न सफल भयो ।
थानकोट वृत्तका डीएसपी कृष्ण पंगेनीका अनुसार सिन्धुली तर्सुङका घनश्याम सार्की करिब चार लाख रुपैयाँ पर्ने तारसहित पक्राउ परेका हुन् । तार चोर्ने गिरोहका मुख्य नाइके भारतीय नागरिक भएको खुलेको छ र उनीसहित तीन जना भने फरार भएको प्रहरी बताउँछ ।
यो गिरोहले रातको समयमा विभिन्न स्थानमा जाने र यस्तै तारहरु चोरेर कवाडीमा बिक्री गर्ने गरेको भेटिएको डीएसपी पंगेनीले बताए ।
‘कवाडी, ट्याक्सी चालकदेखि पेसेबर चोरहरुको समूह यो धन्दामा लागेको देखियो तर यसको मुख्य योजनाकार भारतीय नागरिक भएको खुलेको छ खोज्दै छौं,’ डीएसपी पंगेनीले भने ।
चोरी धन्दामा टेलिकमको कर्मचारीको समेत मिलेमतो भएको हुनसक्ने प्रहरीको आशंका छ ।
बजारमा तामाको तार ७ सय रुपैयाँ प्रतिकिलो पर्ने भए पनि चोरहरुले चार-पाँच सयमा कवाडीलाई बिक्री गर्ने गरेको अनुसन्धानबाट खुलेको छ ।
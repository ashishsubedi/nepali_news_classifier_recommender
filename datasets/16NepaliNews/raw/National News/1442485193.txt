
﻿कांग्रेसभित्र हालकै राष्ट्रपति डा. रामवरण यादवलाई नै निरन्तरता दिने विषयमा छलफल हुन थालेको छ । कांग्रेसको संस्थापन र देउवा पक्ष दुवैले मान्ने भएकाले यादवकै सम्भावना रहेको कांग्रेसका एक नेताको दाबी छ । कांग्रेस सभापतिमा संस्थापनबाट कोइराला नै उठ्नुपर्ने माग र राष्ट्रपतिबाट महाधिवेशनमा कोइरालालाई सहयोग हुने अवस्थामा डा. यादव नै दोहोरिने ती नेताको भनाइ छ । मुलुकको संक्रमणकालीन अवस्था र अनुभवी पनि भएकाले डा. यादवलाई दोहोर्& याउने मत बलियो हुने कांग्रेसका केही नेताहरूको तर्क छ ।



पाँच वर्ष पार्टी सभापति र डेढ वर्षदेखि प्रधानमन्त्री रहेका सुशील कोइराला राष्ट्रपतिका लागि इच्छुक छन् । उमेर र सक्रियताको हिसाबले पनि सुशील राष्ट्रपतिमा जान इच्छुक रहेको उनीनिकट नेताहरू बताउँछन् । तर, कोइराला खानदानकै नेताहरू भने सुशीललाई राष्ट्रपति बनाउन इच्छुक छैनन् । पार्टी महाधिवेशन नभएको अवस्थामा उनी राष्ट्रपति भएमा कांग्रेसमा देउवा पक्ष शक्तिशाली हुने कोइराला खानदानको बुझाइ छ ।

तर, सुशील राष्ट्रपति बने आफू सहजै पार्टी सभापति हुनसक्ने विश्वास वरिष्ठ नेता शेरबहादुर देउवाको छ । कांग्रेसले राष्ट्रपति पाउने अवस्थामा देउवाले कोइरालालाई सहयोग गर्नेछन् ।  सभापतिजीले राष्ट्रपतिमा चाहना गर्नुभयो भने देउवाजी उहाँलाई सहयोग गर्न तयार हुनु्हुन्छ,  देउवानिकट कांग्रेस केन्द्रीय सदस्य मीन विश्वकर्माले भने,  पार्टीले राष्ट्रपति पाउने अवस्थामा स्वाभाविक रूपमा सहयोग गर्नुहुन्छ । 

उपसभापति रामचन्द्र पौडेल अबको महाधिवेशनमा संस्थापनबाट सभापति हुन चाहन्छन् । सुशील राष्ट्रपतिमा अघि बढेमा आफू संस्थापनबाट उम्मेदवार हुने र सहज रूपमा जित्ने उनको विश्वास छ । सुशील सभापतिमा अघि नबढ्दा कांग्रेस सभापतिमा देउवा र पौडेल नै मुख्य दाबेदार हुनेछन् ।

कांग्रेसमा राष्ट्रपतिको उम्मेदवारमा केबी गुरुङको पनि चर्चा छ । डा. रामवरण यादव, कोइराला नहुने अवस्थामा संस्थापन र देउवा पक्ष दुवैको रोजाइ गुरुङ हुने कांग्रेसका एक नेताले बताए । पुराना नेता, ज्येष्ठता, आदिवासी जनजाति भएकाले समावेशीताका लागि पनि उनी राष्ट्रपतिका लागि उपयुक्त हुने ती नेताको भनाइ छ । कांग्रेस केन्द्रीय सदस्य मानबहादुर विश्वकर्मा पनि चर्चामा रहेका राष्ट्रपतिका अर्का उम्मेदवार हुन् । कांग्रेसमा आदिवासी, जनजाति, दलितजस्ता समुदायबाट राष्ट्रपति बनाउनुपर्ने माग पनि उठेकाले विश्वकर्मा पनि सम्भावित रहेको केही नेताहरूको भनाइ छ ।



प्रधानमन्त्रीमा दाबी गर्दै आएको एमालेले राष्ट्रपतिलाई प्राथमिकतामा राखेको छैन । कांग्रेस सभापति सुशील कोइराला एमालेको समर्थनमा प्रधानमन्त्रीमा निर्वाचित हुनु एक दिनअघि २६ माघ ०७० मा दुई पार्टीबीच सातबुँदे सहमति भएको थियो । त्यतिवेला संविधान जारी भएपछिको सरकारको नेतृत्व एमालेलाई दिने भद्र सहमति भएको र अब कार्यान्वयन हुनुपर्ने एमाले नेताहरूले बताउँदै आएका छन् ।

एमालेका एक पदाधिकारीका अनुसार प्रधानमन्त्रीमा अध्यक्ष केपी ओलीलाई पार्टीबाट सर्वसम्मत उम्मेदवारका रूपमा एमालेले अगाडि सार्ने भएको छ । उनका अनुसार कांग्रेससँगको अनौपचारिक सहमति कार्यान्वयनको अवस्थामा शक्ति सन्तुलन मिलाउन एमालेले राष्ट्रपतिमा दाबी गर्ने सम्भावना छैन । एमालेले मंगलबार अध्यक्ष ओलीको विशेष दूतका रूपमा सचिव प्रदीप ज्ञवालीलाई भारत पठाएको छ । एमाले स्रोतका अनुसार भावी प्रधानमन्त्रीका रूपमा ओली र राष्ट्रपतिमा डा. रामवरण यादवलाई नै निरन्तरता दिने गरी भारतको समर्थन लिन नेता ज्ञवालीलाई दिल्ली पठाइएको हो ।

परिस्थिति फरक ढंगले विकसित भएमा र पार्टीले राष्ट्रपति पाउने अवस्थामा एमालेभित्र चार नेताको नाममा अनौपचारिक कुराकानी हुने गरेको छ । एकपटक अध्यक्ष र प्रधानमन्त्री भइसकेकाले र महाधिवेशनमा ओलीसँग भद्र सहमति पनि भएकाले वरिष्ठ नेता झलनाथ खनालको नाम पहिलो विकल्पका रूपमा लिने गरिएको छ ।

वरिष्ठ नेता माधवकुमार नेपाल पनि एमालेबाट राष्ट्रपतिको उम्मेदवार हुन सक्छन् । राष्ट्रपति भए नेपाल दशौँ महाधिवेशनबाट अध्यक्षको  रेस मा नहुने र आफूहरूलाई बाटो खुल्ने भएकाले उपाध्यक्ष विद्या भण्डारी र महासचिव ईश्वर पोखरेलले उनको पक्षमा लबिङ गर्नसक्ने एक नेताले बताए । नेपाल पार्टी प्रमुख र एकपटक प्रधानमन्त्रीसमेत भइसकेका छन् ।

एमालेमा राष्ट्रपतिको सम्भावित उम्मेदवारमा महिला भएकाले विद्या भण्डारीको नाम पनि चर्चामा छ । सभामुख सुवास नेम्वाङ पनि राष्ट्रपतिका बलियो सम्भावित उम्मेदवार हुन् । सात वर्ष संविधानसभा अध्यक्ष र सभामुख, जनजाति र कसैलाई नबिझाउने स्वभावका कारण पनि उनको सम्भावना रहेको एमालेका एक नेताले बताए ।

उता, एकीकृत माओवादीले राष्ट्रपति पद नलिने अनौपचारिक निर्णय गरेको छ । एमाओवादी अध्यक्ष प्रचण्डले सेरेमोनियल राष्ट्रपति नबन्ने घोषणा गरिसकेका छन् । सत्तासमीकरणमा एमाओवादीको भागमा राष्ट्रपति परेमा भने त्यसमा अमिक शेरचनको नाम चर्चामा छ । पुराना नेता तथा जनजाति भएकाले पनि उनको सम्भावना रहने एक स्थायी समिति सदस्यले बताए । पदाधिकारीहरू राष्ट्रपतिमा अनिच्छुक रहेकाले स्थायी समिति सदस्य र पोलिटब्युरो सदस्यहरूको पालो आउनसक्ने सम्भावनासमेत रहेको नेताहरूको भनाइ छ ।

 

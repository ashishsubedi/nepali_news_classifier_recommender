
﻿२० चैत, काठमाडौं । अख्तियार दुरुपयोग अनुसन्धान आयोगले नेपाल पर्यटन बोर्डमा करोडौं रुपैयाँ अनियमितताको आरोपमा नेपाल सरकारका बहालवाल केही सचिव र सहसचिवउपर भ्रष्टाचार मुद्दा दर्ताको तयारी गरेको छ । करिब ७९ करोड रुपैयाँ सरकारी सम्पत्ति अनियमितताको आरोपसहित अख्तियारले ५२० पृष्ठ लामो अभियोगपत्र दर्ता गर्ने तयारी गरेको गोरखापत्र दैनिकमा खबर छ । बिहीबार समय अभावका कारण मुद्दा दर्ता हुन नसकेपछि शुक्रबार मुद्दा दर्ता गरिने अख्तियारले जनाएको छ ।

नेपाल पर्यटन बोर्डका तत्कालीन सञ्चालक समिति सदस्यहरु, पूर्व कार्यकारी प्रमुखहरु त्था पूर्व पदाधिकारीहरुमाथि अभियोग पत्र दर्ता गर्ने तयारी गरिएको छ । मुद्दामा बहालवाला नेपाल सरकार सचिवहरु शरदचन्द्र पौडेल, रञ्जनकृष्ण अर्यालको नाम रहेको सम्बद्ध स्रोतले जनाएको छ । पर्यटन महाशाखाका पूर्वसहसचिव पौडेल वन तथा भूसंरक्षण मन्त्रालयमा सचिव छन् भने, अर्याल नेपाल कानून सुधार आयोगको सचिव हुन् । अर्याल यसअघि पर्यटन मन्त्रालयमा सहसचिव थिए । केही महिनाअघि मात्र सचिवमा बढुवा भएका उनलाई पर्यटन बोर्डका पूर्व पदाधिकारीको हैसियतमा मुद्दा दर्ता गर्न लागिएको हो । यसैगरी, बोर्डका तत्कालीन सञ्चालकहरु डिल्ली सिवाकोटी (हाल सहचिव अर्थ मन्त्रालय), पूर्णचन्द्र भट्टराई (हाल सहसचिव स्थानीय विकास मन्त्रालय), पूर्व कार्यकारी अधिकृतद्वय प्रचण्डमान श्रेष्ठ र सुभाष निरौला र प्रबन्धक अर्चना केसीसमेत ५५ जनाभन्दा बढी उपर अभियोगपत्र दर्ता गर्ने तयारी भएको बताइएको छ ।

 

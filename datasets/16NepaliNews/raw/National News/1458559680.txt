
﻿रुकुम। पूर्वप्रधानमन्त्री एवम् नेकपा (एमाले)का वरिष्ठ नेता माधवकुमार नेपालले अहिलेको सरकारलाई राष्ट्रिय सरकारको स्वरुप दिन नेपाली कांग्रेस पनि सरकारमा सहभागी हुनुपर्ने बताएका छन् ।
आज बिहान प्रेस चौतारी रुकुमले मुसिकोटमा आयोजना गरेको पत्रकारसम्मेलनमा नेता नेपालले नेपाली कांग्रेसका नवनिर्वाचित सभापति शेरबहादुर देउवालाई नेकपा (एमाले)ले नेतृत्व गरेको सरकारमा सहभागी हुन आग्रह गरे । “शेरबहादुरजी सरकारमा आउनूस्, सँगै हातेमालो गरौँ, विकास निर्माणलाई तीव्रता दिऔँ, सङ्घीयतालाई संस्थागत गरौँ, नमिलेका कुरालाई मिलाएर अगाडि बढौँ”, उनले भने ।
पूर्वप्रधानमन्त्री नेपालले देशमा लोकतान्त्रिक संविधान आउन सफल भएको भन्दै अब संविधानको कार्यान्वयन गर्ने र विकासको नयाँ अभियान सुरु गर्ने जिम्मेवारी एमालेको काँधमा थपिएको बताए ।
फरक प्रसङ्गमा वरिष्ठ नेता नेपालले कृषिमा आधुनिकीकरण गरेर देशको अर्थतन्त्रलाई बलियो बनाएर राष्ट्रलाई अल्पविकसितको सूचीबाट हटाई विकासशीलमा ल्याउनुपर्ने आवश्यकतामा जोड दिए । रासस
 
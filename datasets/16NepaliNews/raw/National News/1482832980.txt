
﻿
१२ पुस, इटहरी । सातौं राष्ट्रिय खेलकुद अन्तर्गत इटहरी ट्याक एण्ड फिल्डमा प्रतिद्वन्द्वीलाई निक्कै पछाडि छाडेपनि धाविका कान्छीमाया कोजुले आफ्नो गतिमा कुनै कमी ल्याएकी थिइनन्, किनकी उनी ५ हजार मिटरमा राष्ट्रिय कीर्तिमान खोजिरहेकी थिइन् ।
ठीक त्यति नै बेला ट्याक बाहिरबाट कपाल सेतै फुलेका र पहेँलो चस्मा लगाए व्यक्तिले उनलाई बिस्तारै दौडन भनिरहेका थिए ।
उनी थिए पूर्व ओलम्पियन तथा नेपाल एमेच्योर एथ्लेटिक्स संघका पूर्व अध्यक्ष रघुराज वन्त । नेपाली दौडक्षेत्रमा अग्रज मानिने वन्त करिव २० बर्षको निश्क्रिय जीवनपछि गत बर्ष एथ्लेटिक्समा फर्किए ।
उनले बैकुण्ठ मानन्धर, जीतबहादुर केसीदेखि कान्छीमाया कोजु र भुमीराज राईजस्ता एथ्लिटहरुलाई सहयोग र प्रशिक्षण गराए ।
गाडीमा रंगशाला हुँदै जाँदै थिएँ । एकपटक भित्र छिरौंजस्तो लाग्यो । त्यहाँ पुग्दाको देखेँ, रंगशालाको स्थिति त मेरो पालाको भन्दा पनि दयनीय रहेछ । त्यसपछि मैले पुनः एथ्लेटिक्समा सक्रिय हुने बिचार गरेँ
बीस बर्षसम्म मैले रंगशालामा एक पाइला टेकिन । त्यतिबेलाका अध्यक्षले मलाई संघ सुम्पिएपछि राजनीति धेरै हुन थाल्यो र मैले खेलक्षेत्र छाड्ने निर्णय गरेको थिएँ, वन्तले भने ।
‘कीर्तिमानी धावक बैकुण्ठ मानन्धरले तेस्रो सागमा २ घण्टा १५ मिनेट ३ सेकेण्डमा म्याराथन पूरा गर्दै स्वर्ण जित्दा मैले त्यसपछि नेपालमा लामो दूरीको दौडमा संभावना देखेको थिएँ’ वन्तले भने, ‘बैकुण्ठले पाएको इज्जत र सम्मानले नेपालमा थुप्रै बैकुण्ठहरु जन्माउन सकिन्छ भन्ने सोचेको थिएँ ।’
उनले त्यसको कारण नेपालमा पर्याप्त प्रशिक्षण हुन नसकेको बताए । नेपाली प्रशिक्षकहरु शिक्षित नहुने र प्रशिक्षण टेक्निकल रुपमा राम्रो नहुनुले नेपालको एथ्लेटिक्स औसतभन्दा माथि उठ्न नसकेको उनले बताए ।
‘बैकुण्ठले २ घण्टा २० मिनेटमा म्याराथन पूरा गर्दा केन्याको च्याम्पियनको टाइमिंग २ घण्टा २२ मिनेट थियो । केन्याले टाइमिंग घटाएर २ घण्टा १२ मिनेट पुर्याए तर बैकुण्ठले २ घण्टा १५ मिनेटबाट तल झार्न सकेन ।’
एथ्लेटिक्सको २० बर्षे निश्क्रिय जीवनमा उनले खेल र दौडतर्फ ध्यान नै दिएनन् । गत बर्षको सागको तयारीका बेलादेखि मात्रै रंगशाला जान थालेको उनी बताउँछन् ।
‘गाडीमा रंगशाला हुँदै जाँदै थिएँ । एकपटक भित्र छिरौंजस्तो लाग्यो । त्यहाँ पुग्दाको देखेँ, रंगशालाको स्थिति त मेरो पालाको भन्दा पनि दयनीय रहेछ । चेन्जिंग रुमदेखि शौचालयसम्म खराव पाएँ’ वन्तले भने, ‘त्यसपछि मैले पुनः एथ्लेटिक्समा सक्रिय हुने बिचार गरेँ र अहिले हरेक दिन बिहान रंगशाला पुग्छु र खेलाडीहरुलाई आफैंले बनाएको शक्तिवर्धक खाना खुवाउँछु ।’
वन्तले नेपाली एथ्लिटहरुले उचित प्रशिक्षण नपाएको गुनासो गरे । ‘खाली मुडेबलले मात्रै खेलाडी दक्ष हुँदैन । बैज्ञानिक प्रशिक्षण खेलाडीले पाएकै छैनन्, उनले भने ।
त्यसैले होला नेपालले अर्को बैकुण्ठ नपाएको ।
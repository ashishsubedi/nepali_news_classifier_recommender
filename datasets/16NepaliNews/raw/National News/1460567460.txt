
﻿परिआउँदा सर्वस्वसम्म समर्पण गर्ने तराई–मधेशका दानवीरहरूले देश निर्माणमा ठूलो टेवा पुर्‍याएका छन् ।
–डम्बरकृष्ण श्रेष्ठ र ईश्वरचन्द्र झा
जोगेन्द्र भगत दम्पती । तस्वीरः श्रवणकुमार देव
“छौरा सभके पढएके लेल स्कूल बनएलीह, छौरीसभ अनपढ रहतै!”
विक्रम सम्वत् २००४ मा जनकपुरमा सरस्वती माध्यमिक विद्यालय स्थापना गरेपछि सकलीदेवी साहले छोराहरू रामस्वरुप र रामसागरलाई छात्रा पाठशाला समेत खोल्न यसरी सुझाएकी थिइन्।
मावि स्थापनासँगै जनकपुरमा पहिलो कलेज खोल्ने तयारीमा रहेका साह दाजुभाइले त्यसको चार वर्षमा कलेज र ६ वर्षमा कन्या मावि निर्माण गरेर आमाको चाहना पूरा गरे– आवश्यक नगद र जग्गा दानसहित। त्यसको एकदशकभित्र यो परिवारले छात्रावास र सरस्वती मन्दिर निर्माण गरेर क्याम्पस सञ्चालनका लागि थप ७५ बिघा जग्गा समर्पण गर्‍यो।
रामस्वरुप र रामसागर दाजुभाइले २००१ सालमै धर्म संस्था ट्रष्ट खडा गरी रु.१० हजार १ नगद र ३०० बिघा जमीन राखेर दानपुण्यको गतिविधि शुरू गरेका थिए। त्यो ट्रष्टबाट जनकपुरमा धर्मशाला, अञ्चल अस्पतालको प्रसूति विभाग, बाल विभागलगायत अनेकौं काम भए। सफल उद्योग–व्यवसाय गरेर समाजसेवामा पनि कीर्ति राख्नेमा पर्छ, जनकपुरको रामस्वरुप र रामसागर साह परिवार, जसले राणाकालमै दान–दातव्यको संस्कृतिलाई संस्थागत रूप दियो।
कलैया– ५, बाराका रामलाल चनावाला, जसले ‘खोज्छन् सबै सुख भनी सुख त्यो कहाँ छ, आफू मिटाइ अरूलाई दिनु जहाँ छ’ भन्ने महाकवि लक्ष्मीप्रसाद देवकोटाको भनाइ चरितार्थ गरे।
उनले २०३८ सालमा कलैयामा रामराजा मोहनविक्रम शाह बहुमुखी क्याम्पस स्थापना हुँदा आफ्नो सर्वस्व त्यही दुई कट्ठा जमीन नै दान दिए। २०६४ सालमा मृत्यु हुनुअघिसम्म उनले चनाचटपटे बेचेरै क्याम्पसलाई थप चार कट्ठा जग्गा दान गरे।
जनकपुरका रामस्वरुप र रामसागर साह हुन् या बाराका रामलाल चनावाला, नेपालगंजकी औतार देई कसौधन (चौधराइन) हुन् या मोरङका चनीलाल चौधरी, तराईमा त्यस्ता धेरै दानवीर छन्, जसले मानवताको लागि दिल खोलेर दान–दातव्यको परम्परालाई मजबूत बनाए।
(हे. बक्सहरू)उनीहरूको लागि जात, धर्म–सम्प्रदाय, संस्कृति भन्नु नै मानवता थियो। उनीहरूकै सेवाभाव र दान परम्पराले समाजलाई सुन्दर र समग्र देशलाई समुन्नत बनाउन मद्दत गर्‍यो। समाजशास्त्री डिल्लीराम दाहाल यी दानवीरहरूको लगानीलाई समग्र नेपालको ‘सामाजिक पूँजी’ को रूपमा अर्थ्याउँछन्।
गच्छेअनुसारको मुठी सबैले खोल्छन्, तर परिआउँदा सर्वस्वसम्म सुम्पनु र त्यो कर्मलाई निरन्तरता पनि दिनसक्नु चाहिं असाधारण गुण हो। समाजशास्त्री दाहालका अनुसार, मानिसहरू मानवताप्रतिको प्रेम र मानव हुनुको भावबाट सामाजिक दानप्रति प्रेरित हुन्छन्। यस्तो प्रेरणामा धार्मिक–सांस्कृतिक परिवेश पनि उत्प्रेरक हुन्छ। र, तराई–मधेशमा यस्तो दानको लामो परम्परा छ।
मधेशको दान संस्कृति
पहाडमा चौतारो बनाई वरपीपल रोपेर प्रतिष्ठा गरेजस्तै पुरानो चलन हो, मधेशमा वरगद (वर) लगायतका वृक्षको फेदमा चौतारो निर्माण गर्ने, जहाँ मानिसहरू सुस्ताउन सकुन्। त्यसपछि पोखरी, इनार, मठ, ग्राम देवता (ब्रह्मदेवता, देवीथान, डिहवार) बनाउने चलन चलेको वीरगन्जका पत्रकार चन्द्रकिशोर बताउँछन्। “त्यसपछि मात्रै शिक्षातर्फ सामाजिक लगानी हुनथालेको देखिन्छ”, उनी भन्छन्।
भारतमा स्वराज आन्दोलनले गति लिन थाल्दा राणाकालीन नेपालको तराईमा शैक्षिक जागरण शुरू भयो। स्थानीय जमीनदार–समाजसेवीहरूले राणाकालमै महोत्तरीको मटिहानी, सर्लाहीको गोडैता, बाराको कलैया, धनुषाको जनकपुरलगायतका ठाउँमा पाठशालाहरू खोले।
२००७ सालपछिको नयाँ परिवेशमा मन्दिर, धर्मशालासँगै विद्यालय खोल्ने लहर चल्यो। विद्यालय, मन्दिर वा धर्मशालाहरू कि सामुदायिक लगानीमा बन्थे कि त धनीमानीले बनाउँथे।
२००७ सालदेखि मधेशका गाउँ–गाउँमा चलेको स्थानीय सहभागितामा विद्यालयहरू खोल्ने लहरलाई २०४७ पछिको निजी स्कूलको चलनले रोक्यो। त्यसपछि भने अस्पताल र प्रहरी चौकी निर्माणमा दान–दातव्य बढ्यो। सामुदायिक भवन र कलेज निर्माणले पनि प्रश्रय पायो। यसका लागि कतै समूहगत दान–दातव्य भयो भने कतिपय ठाउँमा धन र मन दुवै भएका व्यक्तिहरू अगाडि सरे।
दान दातव्यको यही सिलसिलामा सर्लाहीका वेणी दास र भोला झाले गोडैतामा वेणीभोला नमूना माध्यमिक विद्यालय स्थापना गरे। राणाकालमै वीरगञ्जमा त्रिजुद्ध स्कूल खोलेका ठाकुरराम कलवारले २००९ सालमा १८ बिघा जमीन दानका साथ ठाकुरराम बहुमुखी क्याम्पस स्थापना गरे। त्यसले वीरगञ्जलाई सप्तरीदेखि मकवानपुरसम्मको उच्च शिक्षा अध्ययन केन्द्र बनायो।
त्रिजुद्ध स्कूलकै प्राङ्गणमा विश्वविद्यालय सञ्चालनका लागि २००७ चैतमा कवि केदारमान व्यथितको संयोजकत्वमा समिति गठन भएको र २५ सालमा ‘नेपाल राष्ट्रिय विद्यापीठ’ स्थापना भएको कुरा चाहिं इतिहासमा सीमित हुनपुगेको छ। पञ्चायती व्यवस्थाले नसिध्याएको भए नेपालकै त्यो पहिलो विश्वविद्यालय अहिले ६७औं स्थापना दिवस मनाइरहेको हुन्थ्यो।
मोरङको दुलारीमा मुनीलाल चौधरीले पिताको नाममा स्थापना गरेको साजिलाल उमाविले भने गत फागुनमा स्वर्ण जयन्ती मनायो। मुनीलालले २०१० सालमा मधुवनी (बिहार) का राधाकृष्णलाल दासलाई झिकाएर आफ्नै हवेलीमा शुरू गरेको प्राइमरी स्कूल नै आजको साजिलाल उमावि हो। यस विद्यालयलाई मुनीलालले आवश्यकता अनुसार पटक–पटक गरेर २२ बिघा जमीन दान गरे। पूर्व–पश्चिम राजमार्गसँग जोडिएका ती जमीनमध्ये खाली बसेको जमीनकै मूल्य अहिले दुई अर्ब रुपैयाँभन्दा बढी पर्छ।
मधेशमा दानदातव्यबाट विद्यालय खुल्नु र चल्नुमा भारतबाट आएका शिक्षकहरूको पनि महत्वपूर्ण भूमिका रह्यो। मुनीलालले झिकाएका राधाकृष्णलाल कालान्तरमा मोरङका ठूला शिक्षासेवी भए। २०६३ मंसीरमा दुलारीवासीले कृतज्ञता स्वरुप रथयात्रा गराएको एक वर्षमा उनको निधन भयो।
मोरङका दास जस्तै भारतीय शिक्षक नै थिए, जीवनेश्वर मिश्रा, जसले वीरगञ्जमा शिक्षाको सुगन्ध छर्न महत्वपूर्ण भूमिका खेले। भारतीय स्वतन्त्रता संग्राम र सामाजिक आन्दोलनबाट प्रेरित उनका अनन्य शिष्यमध्येका हुन्, मोहनप्रसाद लाखे। ठाकुरराम बहुमुखी क्याम्पसका प्रमुख रहेका लाखेले २०५२ सालमा वीरगञ्ज नगरपालिकाबाट पाएको सम्मानसहितको रु.५१ हजार पुरस्कारबाट गुरुभेटी चढाए, अक्षय कोषको रूपमा। लाखे परिवारले पर्साको लङ्गडीमा जग्गा दान गरेर सामुदायिक विद्यालय सञ्चालन गरेका छन्।
मधेशको दान–दातव्यलाई हेर्दा एउटा चाखलाग्दो कुरा के देखिन्छ भने, त्यस्तो लगानी शिक्षामा बढी भएको छ र त्यो भारतको स्वराज आन्दोलनबाट प्रेरित छ। जस्तो, राणाकालमा काठमाडौंमा भन्दा धेरै विद्यालय मधेशमा खुले। काठमाडौंभन्दा अगाडि जनकपुरमा कन्या विद्यालय खुल्यो, भारत माइती भएकी सकलीदेवी साहका कारण। पूरै नेपाल राणाशासनको निरंकुशतामा जकडिएको त्यो समयमा छिमेकी देशमा स्वराज आन्दोलनले गति लिएको थियो। सीमापारि पढैया युवकहरू थिए भने वारि शिक्षाको खाँचो, दानवीर र दान दिने जमीनको पौलो थियो।
सप्तरीका जमीनदार शत्रुघ्नप्रसाद सिंहले बोदे बर्साइनमा २००२ सालमा पहिलो पाठशाला स्थापना गर्न १६१ विघा जग्गा दान गरेका थिए। सप्तरीकै बभनगामाकट्टीमा २००६ सालमा रामप्रसाद सिंह, बल्लभ सिंह र नरसिंह सिंहले २२ बिघा जग्गा दान गरेर खोलेको विद्यालय अहिले लक्ष्मी बल्लभ नरसिंह उमाविको नामले चर्चित छ। लक्ष्मी रामप्रसाद सिंहकी पत्नी हुन्।
सप्तरीकै खडगपुरका विन्देश्वरी यादवले जिल्लामै उच्च शिक्षाको सुविधा जुटाउन २०१४ सालमा २५ बिघा जग्गा दान गरेर क्याम्पस स्थापना गराए– महेन्द्र–विन्देश्वरी बहुमुखी क्याम्पस।
त्यस्तै, राजविराजका रुद्रनारायण सिंहले आमा केशो अनिरुद्धवतीको नाममा विद्यालय बनाएर ५४ बिघा जग्गा समेत दिएका थिए। इटहरी विष्णुपुरको गोरगम्मा माविलाई समेत १४ बिघा दान गरेका स्व. सिंहले २०१५ सालमा राजविराजमा विमानस्थल बन्ने भएपछि २४ बिघा जग्गा प्रदान गरेका थिए। बाराको चिँहुटाका यादवहरूले विद्यालय सञ्चालनकै लागि १०० विघा जमीन दान दिएका थिए।
यसरी खुलेका विद्यालयहरूले शिक्षालाई सबैका लागि बनायो। वीरगञ्ज चिनी मीलका मजदूरका सन्तानका लागि स्थापित सिद्धार्थ माध्यमिक विद्यालयमा राम्रो भवनहरू बनाउन सांघाई समूहले रु.१ करोड सहयोग गर्ने भएको छ। चिनी मील बन्द भए पनि वरपरका विद्यार्थी छन्, सिद्धार्थ माविमा। दान–दातव्यमा कर्पोरेट क्षेत्रको गतिलो हात पनि अगाडि आएको नमूना हो, सांघाई समूहको घोषणा। हिजोको समाजमा धर्म–अध्यात्मसँग सम्बन्धित क्षेत्रमा बढी दान हुने गरेकोमा आज स्थानीय आवश्यकताले प्राथमिकता पाएको उदाहरण पनि हो, यो।
पहाडीहरूको योगदानमधेशमा पहाडी समुदायको समाजसेवा पनि कम छैन। जनकपुरका देवराज उपाध्यायले आफ्नो सारा जीवन शिक्षकको रूपमा रौतहटको भवानीपुरमा विताए। जनकपुर छाडेर देहातमा पढाउन गएका उनलाई ‘भवानीपुरका चाणक्य’ भनिन्थ्यो। मधेशमा अधिकांश विद्यालयमा ‘नेपाली टीचर’ पहाडीहरू नै हुन्थे र छन्। लामो समय शिक्षण पेशामा रहेका धनुषा, रघुनाथपुरका चन्द्रशेखर उपाध्यायले मैथिली भाषा–संस्कृतिमा ठूलो योगदान गरेका छन्। त्यस्तै, बाराका पत्रकार मुकुन्द आचार्यले रामायण र गीतालाई भोजपुरी भाषामा अनुवाद गरे।
नेपालमा लामो समयसम्म काठमाडौंकेन्द्रित सामन्ती राज्यव्यवस्था रह्यो। सामन्ती समाज र जमीनबीच अन्योन्याश्रित सम्बन्ध हुन्छ। त्यो अवस्थामा धेरै उब्जाउ जमीन भएको मधेशसँग काठमाडौं केन्द्रको आर्थिक चासो हुने नै भयो। तर, राणा प्रधानमन्त्री चन्द्रशमशेरले सप्तरीमा चन्द्रनहर बनाउनुलाई निकै रोचक मान्छन्, राजनीतिकर्मी जयप्रकाशप्रसाद गुप्ता।
नेपालमा सिंचाइको पहिलो नमूना काम भएको यो नहर निर्माण राणाहरूको आर्थिक स्वार्थमा सामीप्यता देख्दैनन्, गुप्ता। जमीनदारी प्रथामार्फत देशको अर्थव्यवस्था ‘कन्सोलिडेट’ गरेका राणाहरूको सबभन्दा ठूलो स्वार्थ बारा, पर्सा, रौतहटमा थियो– जहाँबाट काठमाडौंमा चामल जान्थ्यो। “र पनि, उनले एउटै पर्वते जमीनदार नभएको ठाउँमा नहर बनाए”, गुप्ता भन्छन्, “मेरो विचारमा चन्द्रशमशेरले पारिवारिक स्वार्थभन्दा राष्ट्र समृद्धिलाई ध्यानमा राखेर नै यो लगानी गरेका हुन्।”
उनका अनुसार, पहिलो र दोस्रो विश्वयुद्धकालमा भने काठमाडौंको सत्ता र सप्तरीबीच धेरथोर सम्बन्ध स्थापित भएको थियो। त्यसताका राणा शासकहरूले ब्रिटिश–भारतीय गोर्खा पल्टनमा ‘केटा’ पठाउन मधेशमा सेनाका कर्णेलहरू खटाएका थिए।
सप्तरीमा पश्चिमका सिंजापति र काभ्रेका पन्तहरू खटिएका थिए। भर्ति भएका ‘केटा’ हरूका परिवारलाई खाद्यान्न उपलब्ध गराउनु उनीहरूको दायित्व हुन्थ्यो। उनीहरूको जमीन कमाउने स्थानीयहरूले एउटा निश्चित परिमाणमा अन्न बुझाउँथे। त्यस्तो जमीनदारी रहेको स्थानलाई ‘कर्णेल कामत’ भनिन्थ्यो।
स्थानीय केन्द्रका रूपमा रहेका ती कामतमध्ये कतिपयबाट कालान्तरमा समाजसेवाका कामहरू भए। त्यसवेला समाजसेवाका लागि धेरै क्षेत्रहरू थिएनन्। दान–दातव्य भनेको कि मन्दिर, पाटीपौवा, पोखरी, धर्मशालाको लागि हुन्थ्यो कि त पाठशालाको लागि।
स्वास्थ्य त चर्चामै थिएन। “यी दुई क्षेत्रमध्ये पहिलोमा स्वतन्त्रतापूर्वक दानहरू भएको देखिन्छ”, गुप्ता भन्छन्, “दोस्रोमा तिनै परिवारबाट मात्र दानदातव्य हुनसक्यो– जसको राज्यसत्तासँग नजदिकी सम्बन्ध थियो।”
जनचेतनालाई आफ्नो राज्यसत्ताका लागि ‘थ्रेट’ ठान्ने राणाहरू स्कूल–कलेज निर्माणमा स्वतन्त्र दानदातव्य पनि रुचाउँदैनथे। कसैलाई अनुमति दिंदा विश्वास पात्रलाई नै दिन्थे। र, त्यस्तो विश्वासपात्र भनेको मधेशका पहाडे नै हुन्थे। तीमध्येका धेरैले मधेशको सेवा र दान परम्परामा योगदान दिए। त्यसो त, काठमाडौंको राज्यसत्तासँग राम्रो सम्बन्ध भएका मधेशीहरू पनि थिए।
जस्तो, सप्तरीका यादवहरूले २००७ सालपछि राज्यबाट ‘सिंह’ को उपाधि पाएका थिए। पंचायतकालमा मन्त्री भएका मृगेन्द्रकुमार सिंह तिनै ‘सिंह’ मध्येका थिए। “उनका पिता, पितामहहरूले राणाकालबाटै शिक्षा क्षेत्रमा लगानी गर्न थालेका थिए”, गुप्ता भन्छन्, “उनीहरूले एउटै विद्यालयका लागि २००० बिघासम्म दान गरेका छन्।”
त्यस्तै, केन्द्रमा पहुँच बनाएका सिरहाका मरवैताहरूले पनि शिक्षाक्षेत्रमा ठूलो लगानी गरेको गुप्ता बताउँछन्। उनका अनुसार, विराटनगरको महेन्द्र मोरङ कलेज स्थापनाका लागि चेतुलाल चौधरीको नेतृत्वमा स्थानीय माझी र थारूहरूसँगै अर्याल, कोइराला, खनाललगायतका पर्वते परिवारले ठूलो दान गरेका थिए। केन्द्रीय सत्तासँग ती पर्वते परिवारहरूको कहिले बिग्रने कहिले सप्रिने राजनीतिक सम्बन्ध थियो।
महावीर मिडल स्कूल खोल्दा सप्तरीको कञ्चनपुरवासीले भने केन्द्रीय सत्तासँग ‘टि्रक’ गरेको गुप्ता बताउँछन्। उनका अनुसार, स्थानीय दान–दातव्यबाट विद्यालय खोल्ने अनुमति पाउन उनीहरूले धनकुटाका बडाहाकिम महावीर शमशेरको नाम राख्ने जुक्ति गरेका थिए। मधेशमा राणा हाकीमको नामबा&

﻿सुदूरपश्चिमका जिल्लाहरुमा कायम छाउपडी प्रथा र किशोरी–महिलाहरुले खेप्नुपरेको पीडाबारे सञ्चार माध्यममा बेलाबेला खबर आइरहन्छन् । लेखक राज सरगमले छाउपडीसम्बन्धी विविध पाटो केलाउँदै उपन्यास ‘छाउघर‘ ल्याएका छन् । ०७० सालमा पहिलो उपन्यास ‘चिम्नी‘ प्रकाशन गरेका सरगमले तीन वर्ष लगाएर दोस्रो उपन्यास तयार पारेका हुन् । ‘छाउघर‘को सेरोफेरोमा उनीसँग अनलाइनखबरले गरेको कुराकानी:

 
छाउपडी प्रथाको विषयमा उपन्यास लेख्ने सोच कसरी आयो ?
– म आफैं सुदूरपश्चिमको हुँ । दक्षिण कञ्चनपुरको बेलौरी पुनर्वासमा बस्छु, जहाँ विभिन्न ठाउँ र समुदायका मानिसको छ्यासमिस बसोबास छ । मेरो घर छेउछाउमा डोटेली समुदायका मानिस बस्थे । मैले सानैदेखि छाउपडी गोठमा बस्नेहरु देखेको छु । क्याम्पस पढ्ने बेलामा हामी साथीभाइ मिलेर यो नराम्रो चलन हो भनेर स्थानीयहरुलाई सम्झाउने पनि गर्थ्यौं । तर, उनीहरु उल्टै गाली गर्थे । देउताको श्राप लाग्छ भन्दै धारे हात लगाउँथे । त्यो कुरा मनमा एकदम खट्किरहेको थियो । तर, त्यसबेला लेख्ने आधार र आफूमा त्यति धेरै परिपक्वता पनि थिएन । ढिलै भए पनि लेखियो ।
 पुस्तक मार्फत तपाईंले दिन खोजेको मूल सन्देश के हो ?
– सुदूरपश्चिममा रजस्वलालाई देउतासँग जोडेर पाप र धर्मको हिसाबबाट छाउ बार्ने गरेको पाइन्छ । त्यसबारे सबै ठाउँका पाठकले थाहा पाऊन् र प्राकृतिक कुरामा हुने भेदभावबारे मनन गरुन् भन्ने मेरो उद्देश्य हो । यो पढिसकेपछि उनीहरुले आफ्नो ठाउँबाट यो कुप्रथाको विरुद्धमा वकालत गर्न सकून् ।
महिला दिदीबहिनीहरुमा सकारात्मक ऊर्जा दिनु र पुरुषहरुलाई पनि घचघच्याउनु  यो पुस्तकको जोड हो ।
उपन्यास तयार पार्ने क्रममा के–कस्तो अध्ययन र तयारी गर्नुपर्‍यो ?
– मैले कञ्चनपुरका साथै अछाम, बझाङ, बाजुरा, डोटी, बैतडी लगायत पश्चिमका नौ वटै जिल्ला घुमेँ । हामीले मान्ने देउता कस्ता हुन्, कहाँबाट आएका हुन् र देउताले गर्दा नै नछुने बार्नुपर्ने कारण के हुन् भन्ने विषयमा पनि अनुसन्धान गरेँ ।  त्यस क्रममा एक-दुई जना आध्यात्मिक गुरुहरुसँग पनि भेटघाट गरेँ ।
काठमाडौंका नेवार समुदायले ‘नछुने’ कसरी बार्छन् अनि राई, थारु, मगर, गुरुङ र मगरहरुले छाउपडी किन बार्दैनन् भन्ने जस्ता विषयमा एक वर्ष लगाएर कच्चा पदार्थ बटुलेँ । त्यसपछि बल्ल लेख्न बसेँ । लेखिसकेपछि पनि १०/१२ पटक पुनर्लेखन गरेँ । तीन वर्षको मिहिनेतको प्रतिफल हो उपन्यास ।
 छाउपडी प्रथा रहेका जिल्लाहरु घुम्ने क्रममा किशोरी–महिलाहरुको भोगाइ कतिसम्म दयनीय देख्नुभयो ?
– एकदमै दयनीय पाएँ । गैरदलित समुदायले बार्ने छाउपडीमा त्यति कट्टरता छैन, जति दलित समुदायमा छ । रुढिवादी संस्कारमा उनीहरु झन् साँगुरो बनिरहेका छन् ।
अध्ययनमा जाँदा कठिनाइ पनि खेप्नुपर्‍यो । दिदीबहिनीहरुलाई सम्झाउन खोज्दा उल्टै गाली खाइन्थ्यो । कमला आग्री भन्ने पूर्वकी चेली थिइन्, जसले अछामको केटासँग बिहे गरेकी थिइन् । उनीहरु अछामबाट बसाइँसराइँ गरेर महेन्द्रनगरमा आएका थिए । उनलाई आफ्नो अनुभव सुनाउन आग्रह गर्दा उनकी सासूले हामीलाई लट्ठी लिएर लखेटेकी थिइन् । स्थानीय गुरुङ र राई समुदायका मानिससँग छाउपडीको बारेमा बुझ्न खोज्दा उनीहरु अर्कै दृष्टिले हेर्थे ।
 ‘छाउघर‘ जस्तो पुस्तकबाट समाजको कुप्रथा हटाउन कस्तो प्रभाव पर्ला ?
–  यो उपन्यासमा १२ वर्षीया किशोरी पहिलो पटक रजस्वला हुँदाको भोगाइदेखि उनले कसरी विद्रोह गरिन् भन्नेसम्मका कुरा देखाइएको छ । पुस्तक पढेपछि पाठकमा आफ्नो घर र छरछिमेकमा रहेको रुढिवादी चलनबारे विद्रोहको भाव पैदा गराउन सक्छ । रजस्वलाको बेला छुँदा देउता रिसाउँछन् भन्ने कुरा भ्रम रहेछ,  यो त प्राकृतिक कुरा रहेछ,  हामीले विज्ञानको भाषा बुझ्नुपर्छ भन्ने सोच भरिएर उसले समाजमा केही बोल्न सक्छ । उसले बोल्दा अरु मानिसमा पनि प्रभाव पर्छ । त्यसले सचेतना बढाउन मद्दत पुग्छ ।
छाउपडी प्रथा हटाउन के गर्नुपर्ला भन्ने लाग्छ ?
– यो प्रथा हटाउन सुदूरपश्चिमका जिल्लाहरुमा एनजीओ र आईएनजीओहरु एकदम लागिरहेका छन् । कतिपयले कागजी प्रतिवेदनमा मात्र काम देखाएका छन् भने कतिपयले छाउगोठ भत्काएका पनि छन् । तर, जबसम्म स्थानीय बासिन्दाको मानसिकतामा रहेको अन्धविश्वास भत्किँदैन, तबसम्म गोठ भत्काउँदैमा केही परिवर्तन आउन सक्दैन ।
बाउ-बाजेहरुले दबाब दिँदै आएको कुरा र महिला दिदीबहिनीहरुमा पनि छाउ नबार्दा घरपरिवारमा कुनै दैवी अनिष्ट होला कि भन्ने डर र भ्रमका कारण पनि यो कुप्रथाले निरन्तरता पाएको देखिन्छ । यसलाई निर्मुल पार्न पैदल रुपमै स्थानीयको घरघरै गएर जनचेतना फैलाउनु आवश्यक छ । स्थानीयको मानसिकतामा रहेको गोठ भत्काएपछि मात्र छाउगोठ भत्किन्छ ।
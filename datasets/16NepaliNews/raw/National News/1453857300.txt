
﻿काठमाडौं/ गौतमबुद्धको जन्मस्थल नेपालबाहिर रहेको भनी कतिपय पाठयसामग्रीमा देखिएका त्रुटि सच्याउने पहल सुरु भएको छ । संस्कृति, पर्यटन तथा नागरिक उड्डयन मन्त्रालयले परराष्ट्र मन्त्रालयलाई लिखित पत्र पठाएर त्यस्तो पहल थालेको हो ।
गौतम बुद्धको जन्म नेपालको लुम्बिनीमा भएको र यसै तथ्यलाई स्वीकार गर्दै युनेस्कोले सन् १९९७ मा लुम्बिनीलाई विश्व सम्पदा सूचीमा सूचीकृत गरिसकेको छ । तर, विभिन्न अन्तर्राष्ट्रिय निकायमा नेपालको प्रतिनिधित्व गरी मित्रराष्ट्रका प्रतिनिधिसँग छलफलका क्रममा बुद्धको जन्मस्थल नेपालबाहिर भएको भन्ने भ्रामक कुरा आउने गरेको पत्रमा उल्लेख छ ।तथ्य सच्याउन मित्रराष्ट्रलाई आग्रह
भ्रामक कुरा एवं पाठयपुस्तकमा हुने गरेका त्रुटि सच्याउन नेपालसँग कूटनीतिक सम्बन्ध भएकामध्ये अमेरिका, चीन, जापान, श्रीलंका, थाइल्यान्ड, भारत र नेदरल्यान्डमा भगवान् बुद्ध नेपालको लुम्बिनीमा जन्मिएको तथ्यविपरीत हुने गरी कुनै प्रकाशन–प्रसारण नगर्न, अभिलेख नराख्न र गरिएको वा राखिएको भए सच्याउन पत्रमार्फत अनुरोध गरिएको छ ।मन्त्रिपरिषद्को निर्णयपछि पहल
मन्त्रिपरिषद्को हालैको निर्णयपछि संस्कृति, पर्यटन तथा नागरिक उड्डयन मन्त्रालयले परराष्ट्र मन्त्रालयमार्फत नेपालसँग कूटनीतिक सम्बन्ध भएका देशमा पत्र पठाएको हो । संस्कृति, पर्यटन तथा नागरिक उड्डयन मन्त्री आनन्दप्रसाद पोखरेलले भगवान् गौतमबुद्ध नेपालमा जन्मिएको भन्ने तथ्य हुँदाहुँदै पनि मित्रराष्ट्रको पाठययपुस्तकमा गलत तथ्य कायम रहेकाले सच्याउन पत्र पठाएको बताए । (रासस)
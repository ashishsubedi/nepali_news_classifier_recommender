
﻿सन् १९५० मा सम्पन्न नेपाल भारत शान्ति तथा मैत्री सन्धी भारतले एकतर्फीरुपमा उल्लंघन गरेको छ । भारतले शान्ति तथा मैत्री सन्धीको एकतर्फीरुपमा उल्लंघन गरेपछि अब नेपालमा सुघौली सन्धी, ग्रेटर नेपाल लगायतका विषयहरु ब्युँझन सक्छन् । भारतले नेपालसित गरेका कोशी सम्झौता, गण्डक सम्झौता, महाकाली सन्धी र पछिल्लो अपर कर्णालीको पीडीएमाथि नेपालीका तर्फबाट प्रश्न उठ्नु अस्वाभाविक हुँदैन ।

काठमाडौं तराई जोड्ने फास्ट ट्रयाक र सुरुङ मार्ग भारतीय कम्पनीलाई किन दिने भन्ने प्रश्न अब बलियो बन्ने अवस्था आएको छ । अन्तराष्ट्रिय विमानस्थलको स्तरोन्नतिको ठेक्का भारतलाई किन दिने ? यो प्रश्न पनि उठ्न सक्छ । नेपाललाई सताउने भारतको नियत देखिइसकेपछि निजगढ विमानस्थल निर्माण पनि अब चीन वा अन्य विश्वासिलो देशलाई दिने सोचाइ नेपालीहरुमा पलाउनु स्वाभाविक हुन्छ । भारतले नेपाललाई हेपेर अघोषित नाकाबन्दी लगाएपछि नेपालमा हुने जलविद्युत आयोजनामा उसले लगानी गर्ने वातावरणमा निकै गतिलो ठेस पुगेको छ । पछिल्लो परिघटनाले यो निश्चित देखिएको छ कि अब नेपाल या त भुटानजस्तो भारतको  संरक्षित राष्ट्र  भन्ने छ, या त भारतविरोधी स्वतन्त्र एवं सार्वभौम राष्ट्र रहनेछ ।

कमसेकम मधेसलाई श्रीलंकाको जाफ्ना टापुजस्तो बनाएर गृहयुद्धमा फसाउन खोजियो भने भारतमा त्यसको असर जम्मु कश्मिरदेखि दार्जीलिङ, सिक्किम र असामसम्मै पुग्नेछ । याे अवस्था रहिरहे भारतकै राजनीतिमा पनि कांग्रेस र कम्युनिष्टले मोदी सरकारविरुद्ध जेहाद छेड्नेछन् । यसरी उल्लंघन भयो १९५० को सन्धी नेपालले सन् १९५० को सन्धी खारेज वा परिमार्जन गरिनुपर्ने बताउँदै आएको छ । तर, भारतले अहिलेसम्म मानेको छैन । सो सन्धीका कतिपय प्रावधान नेपालमाथि हस्तक्षेप लाद्ने खालका  छन् । तर, अहिले आएर भारतले १९५० को सन्धीभित्रका नेपाललाई सकारात्मक देखिएका धाराहरुको पनि उल्लंघ गरेको छ ।

नेपाल-भारत शान्ति तथा मैत्री सन्धीको धारा ५ मा नेपालले भारतको भूमि भएर सैन्य सामाग्रीसमेत आयात गर्न पाउने उल्लेख गरिएको छ । तर, भारतले हतियार त के, अत्यावश्यक इन्धनसमेत नेपालमा भित्र्याउन दिएको छैन । यो १९५० को सन्धीको ठाडो उल्लंघन एवं बर्खिलाप हो । यो नाकाबन्दी भारतले छिमेकी देशमाथि गरेको हमलाकै स्तरको अपराध र आक्रमण हो । भारतीय पूर्वराजदूत राकेश सुदले आफ्नो लेखमा मधेसी भूमिमा पहाडीहरु कति प्रतिशत झरे भनेर विश्लेषण गर्छन् । यस्तो तर्क गर्ने हो भने भारतीय सेनाको गोर्खा रेजिमेन्टमा कति नेपालीहरु कार्यरत छन् भन्ने पनि हिसाब गर्नुपर्ने हुन सक्छ । दार्जीलिङ भारतको हुनुपर्ने बैधता कहाँ छ भन्ने पनि  प्रश्न उठ्न सक्छ । बहुमत नेपालीले बनाएको संविधानलाई भारतले स्वागत नगर्ने हो भने बहुमतका आडमा सिक्किमलाई भारतमा मिलाइएकोमा नेपालले पनि उसलाई समर्थन जनाउँदैन भन्ने प्रश्न पनि उठ्न सक्छ नेपालमा ।

भारतकाे असाम राज्यमा अहिले भइरहेको नागरिकतासम्बन्धी विवादमा नेपाली मूलका नागरिकमािथ भएको विभेदका विषयमा नेपालले बोल्ने स्थिति अाउन सक्छ । अर्काको आन्तरिक मामिलामा बोल्दै जाने हो भने नेपालले पनि उठाउनुपर्ने यस्ता विषयहरु धेरै हुन सक्छन् । भारतको कोलकातादेखि दिल्लीसम्म, अनि होटलदेखि कोइलाखानीको सुरुङसम्म भारतीयहरुले कति नेपालीलाई सस्तो श्रममा लगाएर दासलाई जस्तो व्यवहार गरेका छन् ? ती मजदुरहरु र घरेलु कामदारको हकबारे अन्तरराष्ट्रिय फोरमहरुमा समेत कुरा उठाउन सक्ने गरी प्रवासी नेपालीका संगठनको सञ्जाल भारतमा पनि नभएको होइन ।

नेपालीहरुले भारतका कम्युनिष्ट पार्टी, त्यहाँको माओवादी र कांगेस आईसम्मलाई लविङ गर्न र भारतीय राजनीतिमा माइक्रो म्यानेजमेन्ट गर्न सक्छ । मोदीको विपक्षमा रहेका ममता ब्यानर्जीदेखि नितीशकुमार सम्मलाई सहयोग मागेर सीमानामा बन्द व्यापार सहज गराउने प्रयत्न पनि गर्न सक्छ । यसरी सन् १९५० को सन्धीको भारतले एकतर्फी उल्लंघन गर्ने हो भने नेपालले मात्रै मान्नुपर्ने बाध्यता हुँदैन । तेलचाँहि नदिने तर कुहिएको तरकारी नेपालमा बेच्न ल्याउने हो भने नेपालीहरुले त्यसमा रोक लगाउन सक्छन् । ठूलो हुनुको दादापन देखाएर अन्तरराष्ट्रिय कानूनको ठाडो उल्लंघन गर्ने हो भने नेपालीहरु पनि कमजोर होइनन् । दक्षिण एशियामा भारत अंग्रेजहरुको उपनिवेश हुँदा नेपालले अंग्रेजसँग लडेर देखाएकै हो । त्यसैले सर्वप्रथम भारतले १९५० को सन्धी अनुसार नेपाललाई निर्वाधरुपमा उसको भूमिबाट तेल आयात गर्न दिनैपर्छ, त्यसमा रोक लगाइनु सन्धीको गम्भीर उल्लंघन हो । यो भारतले गरेको अन्तरराष्ट्रिय अपराध नै हो । 

अब दिल्ली झुक्छ कि काठमाडौं ?
भारतले नाकाबन्दी गरेपछि अब यो नेपालको राष्ट्रिय स्वाभिमानको विषयसँग गाँसिइसकेको छ । नेपालको मामिलामा भारतका केही सरोकारहरु छन् भने अब ती यही नाकाबन्दीको वीचबाट पूरा गरिनु भनेको नेपाल हार्नु हो । अब नेपालले  दिल्लीसँग शीर झुकाउनु भनेको नेपालाई भारतको  संरक्षित राज्य का रुपमा गिराउनु हो । यस्ताे बेलामा भारतका माग पूरा गर्ने र मात्रै नाकाबन्दी खोल्ने भन्ने शर्तनामा नेपालको राष्ट्रिय स्वाभिमानका लागि युगान्तकारी भुल हुनेछ ।

एमाले अध्यक्ष केपी ओलीले यसैसाता आयोजना गरेको सम्पादकसँगको छलफलमा भनेका थिए,  छिमेकी देशका जायज सरोकारहरुलाई हामी पूरा गर्न तयार छौं ।  तर, भारतको अहिलेको पहिलो माग वा सरोकार भनेको केपी ओलीलाई कुनै पनि हालतमा प्रधानमन्त्री बन्न नदिने हो । यो कुरा भारतीय गुप्तचर माहुरले काठमाडौं आउँदा एमाओवादी र कांग्रेसका नेताहरुसँगकाे कुराकानीमा खोलिसकेका छन् ।

यो कुरा निश्चित छ कि भारतको तात्कालीन सरोकार केपी ओलीलाई प्रधानमन्त्री हुनबाट रोक्नु नै हो र आफूले चाहेको चम्चालाई प्रधानमन्त्री बनाउनु अनि मात्र नाकाबन्दी खोल्नु हो । विगतमा भारतले भुटानमा विपक्षी दललाई सरकारमा पुर्& याउन यही रणनीति अख्तियार गरेको थियो, जुन अहिले नेपालमा प्रयोग गरिँदैछ, नाकाबन्दीको माध्यमबाट ।

भारतको यो योजना  क्रस  गर्ने केपी ओलीसँग तीन विकल्प छन् : एक-आफू प्रधानमन्त्री नभई उसैको अनुकूलको प्रधानमन्त्री बन्न दिने, दुई- भारतसँग झुक्ने र उसका असंगत मागहरुमा समर्पण गर्दै निहुरिएर प्रधानमन्त्री बन्ने । तेस्रो- भारतले जेसुकै भन्दै गरोस्, १५ गतेदेखि सुरु हुने संसद बैठकबाट तीन दलले एकतावद्ध भई आफैं आफ्नो देशको प्रधानमन्त्री छनोट गर्ने ।

यिनै तीनवटा विकल्प छन् भारतको माइक्रो म्यानेजमेन्टलाई क्रस गर्ने । र, भारतले भनेको व्यक्तिलाई राष्ट्रपति वा उपराष्ट्रपति नबनाउने, आफ्नो देशको राष्ट्रपति र उपराष्ट्रपति आफैं छान्ने । तर, भारतलाई  क्रस  गरेर केपी ओली वा अरु कोही प्रधानमन्त्री भए पनि फेरि पनि उसको दबाव र नाकाबन्दी कायमै रहन सक्छ, जुन चुनौतीको सामना नयाँ प्रधानमन्त्रीले गर्नैपर्ने हुन्छ । त्यस्तो बेलामा के गर्ने ?

नाकाबन्दीले सिकाएको पाठ
भारतले गरेको अघोषित नाकाबन्दीले नेपालीहरुलाई गतिलो पाठ सिकाइदिएको छ । प्रथमतः हामी नेपालीहरुले भारतीय कथित  ऋषि मन भित्र रहेको  राक्षसी मन  राम्रोसँग चिन्ने मौका पायौं । दोस्रो  राष्ट्र बैंकका गभर्नरले भनेजस्तै हामी नेपालीहरु कतिसम्म परनिर्भर भइसकेका रहेछौं भन्ने अनभूति गर्ने अवसर पायौं ।

तेस्रो  भारतभित्रै पनि नेपालसँग शत्रुता मोल्नुहुँदैन र नाकाबन्दी गर्नुहुँदैन भनेर सदिच्छा राख्ने जनमत रहेछ भन्ने हामीले चिन्न पायौं ।  चौथो- राष्ट्रियताको मामिलामा हामीले मधेसको संवेदनशीलतालाई पर्गेल्ने मौका पायौं । र, पाँचौं- छिमेकीले अन्तरतष्ट्रिय कानूनको उल्लंघन गर्दा अन्तरराष्ट्रिय लविङ गर्न र उसँग दह्रो गरी आवाज उठाउन नसक्ने हाम्रो राज्य-मेसिनरी कति कमजोर रहेछ भनेर जाँच्ने मौका पनि हामीले पायौं । यी सबै पाठहरु सिकिसकेपछि अब नेपालले आफूलाई स्वतन्त्र र स्वाभिमानी राख्न के-के गर्नुपर्ने रहेछ भन्ने स्वतः स्पष्ट हुन्छ । यो विषयलाई अब नेपालीले राष्ट्रिय बहसको विषय बनाउन जरुरी देखिएकाे छ ।

नेपालको हात के-केमा माथि छ ?
नेपालको माामिलामा भारतको मात्रै हात माथि छैन, नेपालको हात पनि माथि छ भन्ने हामीले बुझ्नुपर्छ । प्रथमतः मोदीले नेपालको संसदमै भनेका थिए कि बुद्ध जन्मेको देशमा विचारको पनि अभाव छैन, इच्छाशक्तिको पनि कमी छैन । हिमालयको जडीबुटी र यहाँको जलसम्पदा भारतलाई किन्न दिनोस् भनेर मोदीले नेपालको संसदमा रोइकराई गरेको भिडियो अहिले पनि युट्युबमा सुन्न पाइन्छ ।

मोदीले नै बताइसकेका छन् कि नेपालको जलस्रोत भारतका लागि लाइफ लाइन हो । जसरी हाम्रा लागि पेट्रोल अपरिहार्य छ, त्यसैगरी भारतलाई विद्युतीय उर्जाको ठूलो अनिकाल छ । अहिले नेपाललाई चिढ्याएर भारतले यहाँका जलविद्युत आयोजनाबाट हात धुने स्थिति आयो भने भारत निकै ठूलो संकटमा फस्नेछ । यसका लागि पनि भारतले नेपाललाई मित्र बनाइराख्नु उसको बाध्यता हो ।

दोस्रो, विकास र व्यापारमा मात्रै होइन, भारतको विकास, स्थायित्व र सुरक्षाको मामिलामा पनि नेपाल सम्वेदनशील ठाउँ हो । नेपालको सम्बन्ध चीनसँगमात्रै होइन पाकिस्तानसँग पनि सुमधुर छ । पूर्वी सीमानामा जोडिएको दार्जीलिङ, सिक्किमदेखि असामसम्मै नेपालीको पहुँच छ । नेपालमा हुने अशान्तिले भारतलाई डिस्टर्ब गरिरहन सक्छ । अझ मधेसमा हुने गरीवी, अशान्ति र हिंसाले भारतको व्यापार व्यवसायमा ठूलो अवरोध पुर्& याउन सक्छ । यो भारतको दोस्रो बाध्यता हो कि उसले नेपालाई अशान्त हैन, शान्त र समुन्नत राख्न योगदान गर्नैपर्छ ।

तेस्रो, भारतले नेपाललाई जति गिजोल्छ, त्यति नै कश्मिरदेखि सिक्किमसम्म यसले असर पार्न सक्छ । भुटानलाई पनि यसले प्रभाव पार्न सक्छ । नेपालीहरुले गर्ने भारतीय हस्तक्षेपको विरोधले कश्मिरको स्वतन्त्रता आन्दोलनलाई उर्जा दिन्छ भने सुतेको सिक्किममा पनि दिल्ली विरोधी जनमत विस्तारै जन्मन सक्छ । भुटानमा अहिले भारतको हेपाहा प्रवृतिको विरोधमा ठूलो जनमत बन्न थालिसकेको छ । यसर्थ भारतले नेपालसँग गर्ने शत्रुताले अन्य छिमेकी देशमा पनि यसको प्रभाव बढ्नेछ । श्रीलंका र बंगलादेशमा पनि भारतविरोधी जनमत बढाउने छ, नेपालको घटनाले ।

चौथो-भारतले जति-जति नेपाललाई नाकाबन्दी गरेर दुख दिँदै जान्छ, उति उति नेपालको नयाँ पुस्तासमेत  एण्टी इण्डियन  बन्न थाल्छ । अहिले स-साना बालवालिकामा समेत भारतविरोधी मानसिकता जन्मिइसकेको छ । भारतप्रति खासै धारणा नबनाएको नेपालीहरुको नयाँ पुस्ता यतिबेला भारतविरोधी बन्न थालिसकेको छ । यसको प्रभाव दीर्घकालीनरुपमा भारतमाथि पर्न जाने छ । जसको प्रभावस्वरुप भारतीय व्यापारीहरुले नेपालमा सटर बन्द गरेर राजस्थानतिर जानुपर्ने स्थिति आउन सक्छ ।

दिल्लीमा सस्तो श्रम बेच्ने नेपालीहरु त्यहाँबाट खेदिए भने उनीहरुले स्वदेशमा आएर गाई बाख्रा पाल्ने छन् र नेपाललाई समुन्नत बनाउनेछन् । यहाँ अर्को पनि तथ्य छ कि नेपालीका लागि अब विगतमा जस्तो भारतको कोइलाखानी मात्रै गन्तव्य होइन । नेपालीहरु दिल्लीको साटो अरबतिर गएर बढी कमाइरहेका छन् । सन् १९५० यता सप्तकाेशीमा धेरै पानी बगिसकेकाे छ ।

पानीमा दबाव
भारतले हामीलाई रुवाउन र दबाव दिएर झुकाउनै खोजेको हो भने उसलाई नेपालको जलस्रोतमा सहज हैन, असहज परिस्थिति सिर्जना किन नगर्ने ? संसारकै सस्तो मानिएको कर्णालीको पीडीए खारेज गरेर हामी नेपालीले आफैं किन नबनाउने ? राजधानी र तराई जोड्ने फास्ट ट्रयाक उसलाई दिनुको साटो नेपालीले आफैं किन नबनाउने ? नेपालको पानीमा सके विजुली निकालौंला, नसके लोडसेडिङमै बसौंला तर, भारतको नाकाबन्दीसँगै झुकेर उसले भनेको किन मान्ने ? बलभद्र कुँवर त नाकाबन्दीमा बसेनन् हामी किन बस्ने ? भक्ति थापा त झुकेनन् हामी किन झुक्ने ? यस्ता प्रश्नहरु नेपालीका दिल दिमागमा आउन थालिसकेका छन्, भारतीय नाकाबन्दीका कारणले ।

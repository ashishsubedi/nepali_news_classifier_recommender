
﻿
एसके शान
२५ माघ, सप्तरी । ‘बल्ल केही पैसा कमाइने भइयो । छोराछोरीको विद्यालयको शुल्क, घर खर्च चल्ने विश्वास जागेको छ,’ स.१ज ३२८ नम्बरको माइक्रो बसका चालक राधेश्याम भण्डारी भन्छन्, ‘अब परिवार चलाउन केही सहज हुने अपेक्षा गरेको छु ।’
राजविराज निवासी भण्डारीजस्तै को.१ ख ४०४६ नम्बर बसका चालक किसुनदेव यादव पनि सोमबार खुसी देखिन्थे । ६ महिना पहिलाको दैनिकी र्फकेकोमा खुसी व्यक्त गर्दै उनले भने, ‘अब केही कमाइने आश जागेको छ ।’
भण्डारी र यादवलगायत थुप्रै यातायात मजदुरहरूले काम गर्न पाएका छन् । सप्तरीमा सोमबारदेखि सवारीसाधन स्वतस्फूर्त सञ्चालनमा आएपछि मजदुरहरूले रोजगारी पाएका हुन् । आइतबार छिटफुट सवारी चलेको सप्तरी सदरमुकाम राजविराजबाट सोमबार बिहानदेखि सबैतिरका सवारी चल्न थालेका छन् । यहाँदेखि पश्चिम बुटवल, नारायणघाट, वीरगञ्ज, जनकपुर, सिरहा तथा पूर्वको विराटनगर, धरान, काँकडभिट्टासम्मका सवारी चलेका हुन् । अन्यत्रबाट पनि सवारी आउन थालेको देखिन्छ ।
सार्वजनिक यातायातका बसका साथै माइक्रो बस, टेम्प्ाोलगायत गुड्न थालेका छन् । ६ महिनापछि सार्वजनिक सवारी सञ्चालनमा आउँदा राजविराजसहित जिल्लाको विभिन्न ठाउँमा चहलपहल देखिएको छ । यात्रुको चाप पनि निकै बढेको देखिन्छ । महिनौंदेखि सवारीसाधन चल्न नसकेर आफ्नो गन्तव्यमा पुग्न चाहनेहरू आ-आफ्नो गन्तव्यमा ओहोरदोहोर गर्न पाएका छन् । मजदुरले अब बन्द नहोस् भन्ने कामना गर्दै गरिबहरूको पेटमा लात नहानिदिन सबैसँग आग्रह गरेका छन् । को.१ज १९७७ नम्बरको माइक्रोका चालक दिपुले भने, ‘अब सबैले शान्तिपूर्ण वातावरणमा रोजगार गर्न पाउनुपर्छ ।’
त्रास कायमै

सवारीसाधन सञ्चालनमा आएपछि आन्दोलनरत मधेसी मोर्चाले कुनै किसिमको प्रतिक्रिया जनाएको छैन । मोर्चाको प्रतिक्रियाबिना यातायात व्यवसायीले एकतर्फी सवारी सञ्चालनमा ल्याएका छन् । व्यवसायीले सवारीसाधन सञ्चालनमा ल्याए पनि मजदुरहरूमा एक किसिमको त्रास कायमै रहेको छ ।
‘साहुले हडताल खुल्यो भनेर सञ्चालन गर्न भन्नुभएको छ, तर डर कायमै छ,’ को.१ख ४०४६ नम्बरको बसका चालक किसुनदेव यादवले भने, ‘बस त चलायौं, तर बाटोमा के हुने हो ? त्यसको ग्यारेन्टी छैन ।’ कसैले ढुंग्ाा त हान्ने होइनन् ? भन्ने त्रास उनलाई छ ।
चालक यादवले भनेजस्तै अवस्था भने सप्तरीमा छैन । आन्दोलनरत मोर्चाका नेता/कार्यकर्ताले कतै अवरोध गरेको देखिएको छैन । सवारी मजदुरहरू मोर्चाभन्दा पनि उच्छृंखल तत्त्व सक्रिय हुने हो कि भन्ने चिन्तामा देखिन्छन् ।
भाडा दोब्बर
सवारीसाधन सञ्चालनमा आए पनि भाडा दोब्बर लिने गरिएको छ, यात्रुहरूसँग । मोर्चाको हडताल अघिसम्म राजविराजदेखि विराटनगरसम्मको माइक्रो बसको भाडा एक सय ५० लिने गरिएको थियो । तर, बन्द खुलेसँगै तीन सय रुपैयाँ लिन सुरु गरिएको छ । एक माइक्रोका सहचालक मो. कलामले डिजेल सहज रूपमा पाउने नगरिएको र अत्यधिक महँगोमा खरिद गर्नुपरेकाले भाडा बढी लिनुपरेको सुनाए ।
कतिपय व्यवसायीलाई भने कुन ठाउँको कति भाडा लिने भनेर अन्योल भएको छ । ‘कुन ठाउँको भाडा कति लिने छलफल गर्नैपर्छ,’ एक बसका सहचालक शत्रुघन दासले भने, ‘पहिलाको भाडा बिर्सिसकेका छौं । डिजेल नपाइरहेको अवस्थामा कति भाडा लिने भन्नेबारे छलफल गर्नु आवश्यक छ ।’
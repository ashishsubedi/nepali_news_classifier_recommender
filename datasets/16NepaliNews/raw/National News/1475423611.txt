
﻿सुनसरी, १६ असोज । सुनसरी र झापामा शनिबार भएको सवारी दुर्घटनामा एकजनाको मृत्यु भएको छ भने अन्य दुईजना घाइते भएका छन् । सुनसरीको इटहरी–१ मा पश्चिमबाट पूर्वतर्फ आउँदै गरेको ना४ख ७८५४ नम्बरको ट्रकले ठक्कर दिँदा स्कुटरमा सवार एकजनाको मृत्यु भएको छ ।
मृत्यु हुनेमा को२३प ६४८६ नम्बरको स्कुटरमा सवार इटहरी–४ का उत्तम बराल रहेका छन् । उनलाई  बेलुका ७ बजेतिर ट्रकले उक्त स्थानमा ठक्कर दिएको थियो । ठक्करबाट बरालको घटना स्थलमै मृत्यु भएको हो । ठक्कर दिने ट्रक र चालकलाई  इलाका प्रहरी कार्यालय इटहरीले नियन्त्रणमा लिएको छ ।
त्यसैगरी झापाको दमक–१० स्थित पशुपती पेट्रोल पम्प नजिकै को१६प ८५७५ नम्बरको नम्बरको मोटरसाइकले ठक्कर दिँदा पैदलयात्री मोरङ विराटनगर–४ की  अस्मिता कार्की घाइते भएकी छिन् । दुर्घटनामा मोटरसाइकल चालक दमक–१० बस्ने पंकज नेपाल समेत घाईते भएकाले दुबैजनाको विएनसी अस्पताल विर्तामोडमा उपचार भइरहेको इलाका प्रहरी कार्यालय दमकले जनाएको छ ।

﻿काठमाडाैं ।
प्रहरीले काठमाडौंका वीर अस्पताल वरिपरिका औषधि पसलमा छापा मारेर ठूलो परिमाणमा लागूऔषध नियन्त्रणमा लिएको छ । वीर अस्पताल क्षेत्रका आयुष फर्मा, सन्तोष फर्मा, सत्यम फर्मा र आरफ फार्मेसी महाबौद्धमा छापा मारी लागूऔषध बरामद गरिएको लागूऔषध नियन्त्रण ब्युरोका प्रमुख डीआईजी जयबहादुर चन्दले बताए ।
“नियमविपरीत नियन्त्रित लागूऔषध बेचेको गुनासो आएपछि औषधि व्यवस्था विभागसँग समन्वय गरी छापा मारेका हौं,” डीआईजी चन्दले भने, “चिकित्सकको अनुमतिबिना त्यस्ता खालका लागूऔषध बिक्री गरेको भेटियो । चिकित्सकको प्रेकिप्सनबिना पसलेहरुले तस्करसँग मिलेर महँगोमा नियन्त्रित लागूऔषधको कारोबार गरेको भेटियो । उपत्यकाभरि निगरानी बढाएका छौं । अनुसन्धान जारी छ ।”
ब्युरोको टोलीले ती औषधि पसलहरुबाट, डाइजेपाम, लोराजेपाङ, कोडाइन, कोलोनाजेपाम, मोरफिएम, सुल्फेट, अल्प्राजोलमलगायत ठूलो परिमाणमा नियन्त्रित लागूऔषध बरामद गरेको डीआईजी चन्दले बाह्रखरीलाई बताए । उनका अनुसार प्रहरीले पहिलोपटक औषधि पसलमा छापा मारेर यति धेरै परिमाणको औषधि बरामद गरेको हो । लागूऔषध ओसारपसारमा प्रहरीले कडाइ गरेपछि तस्करहरुले औषधि पसलेसँग मिलेर अवैध कारोबार थालेको चन्दले बताए र
ब्युरोले बुधबारदेखि उपत्यकाभित्रका अस्पताल तथा विभिन्न क्षेत्रमा रहेका औषधि पसलमा निगरानी बढाएको छ ।
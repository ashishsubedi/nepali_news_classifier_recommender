
﻿२ फागुन, काठमाडौं । एकीकृत नेकपा माओवादीका अध्यक्ष प्रचण्डले विगतमा बीपी कोइराला र मदन भण्डारी हुस्सु भएको र अहिले आफू पनि त्यस्तै हुस्सु बनेको बताएका छन् ।

राजनीतिक दलहरु वार्तामा जुट्न नसकिरहेका बेला शनिबार ३० दलीय गठवन्धनले साजधानीमा संयुक्त कार्यकर्ता भेला आयोजना गरेको थियो । सो भेलालाई सम्बोधन गर्दै प्रचण्डले ०१५ सालमा तत्कालीन राजा  महेन्द्रको संविधान  अनुसार चुनावमा जान तयार भएर बीपी कोइराला हुस्सु बनेको बताए ।

त्रिभुवनले २००७ को क्रान्तिपछि जननिर्वाचित प्रतिनिधिबाट संविधान बनाउने घोषणा गरेका थिए । तर, ०१४ सालसम्म संविधानसभाको चर्चा पनि महेन्द्रले अन्तरिम संविधान-२००८ अनुसार ०१५ सालमा संसदीय निर्वाचन गराउने घोषणा गरे । बीपीले त्यसलाई समर्थन गर्दै चुनावमा भाग लिएपछि संविधानसभाको एजेण्डा सकिएको थियो ।

प्रचण्डले शनिबार कार्यकर्ता भेलामा भने- संविधानसभा भनेको भनेकै गरेको भए बीपी अर्कै हुने थिए, चुनावमा जान्छु भन्दा डेढ वर्षमात्र दुई तिहाइ बहुमतको सरकार के चलाएका थिए, ०१७ सालमा कु भयो । त्यसपछि ८ वर्ष जेल, निर्वासन, मेलमिलाप सारा झमेला सुरु भो । 

प्रचण्डले मदन भण्डारी कसरी हुस्सी भए भन्ने व्याख्या गरेनन् ।

आफू दोस्रो संविधानसभा चुनाव गराउने क्रममा हुस्सु भएको उनले कार्यकर्तालाई सुनाए । प्रतिक्रियावादी कमजोर भएपछि रुन्छन् रे भन्ने सुनेको थिएँ  प्रचण्डले भने-  त्योबेला चुनाव गराउने भनिएका मन्त्रिमण्डलका मान्छेहरु (नाम भन्दिन म) लाजिम्पाटमा आएर आँखाभरि आँसु पारेर तपाईको सेवा गर्ने हो, भनेपछि होला भनियो । तर, कति हुस्सु भइएछ । 

दोस्रो संविधानसभाको निर्वाचनको परिणाम आएपछि आफू ब्युँझिएको र त्यो सबै सपनामा रहेछ भन्ने खुलेको प्रचण्डले कार्यकर्तालाई बताए ।

 काम गर्ने कालु, मकै खाने भालु 

कांग्रेस र एमालेले  काम गर्ने कालु, मकै खाने भालु/डेढु  भने जस्तै गर्न खोजेको प्रचण्डको आरोप छ ।

गणतन्त्र, संघीयता, समानुपातिक समावेशिता विद्रोह र क्रान्तिको बलमा आएको भन्दै उनले भने- हिजो बाली लगाउने बेलामा हलो जोत्नेहरुका विरुद्ध, परिर्वतनका झण्डा उठाउनेहरुलाई दमन गर्न फुर्सद थिएन, अहिले विद्रोह र बलिदानपछि प्राप्त उपलब्धि उनीहरुकै बलमा प्राप्त भएको जसरी अपहरण गरेर आफू एकलौटी ठानेका छन् । सबै गर्ने एउटाले, खाने अर्कोले कहीँ हुन्छ ? 

प्रचण्डले जनताको रगत र पसीनाको बास्ना नभएको संविधान च्यातेर फाल्ने चेतावनी दिए ।

 कांग्रेस र एमाले लचिलो 

प्रचण्डले कांग्रेस र एमाले अहिले पनि सहमतिबाट संविधान बनाउने र परिर्वतनका एजेण्डाहरु संस्थागत गर्ने पक्षमा नभएको आरोप लगाए ।  त्यसो भए तँ किन जान्छन् त सिंहदरवार ? किन प्रधानमन्त्रीलाई भेटिराख्नुपर्& यो भन्ने प्रश्न होला  भन्दै प्रचण्डले अन्तराष्ट्रिय समुदाय, ३० दल, पद्मरत्न तुलाधरको मोर्चा र बैद्य माओवादीको आन्दोलनको दबावमा कांग्रेस र एमाले केही लचिलो भएको बताए ।

 प्रधानमन्त्री पहिलोपटक मेरो डेरामा गेट क्रस गरेर आउनुभो । म विपक्षी दलको नेता भएपछि कहिल्यै आउनुभएको थिएन  उनले भने- यसलाई सकारात्मक मान्नुपर्छ । 

प्रधानमन्त्रीले आफ्नै लेटरप्याडमा वार्ताको आहृवान गर्नु पनि सकारात्मक भएको प्रचण्डको भनाइ थियो ।

तर, प्रधानमन्त्रीको आहृवानमा ००७ साल उल्लेख गरेकोमा प्रचण्डले आपत्ति जनाए । अहिलेको वक्तब्यमा किन सात साल लेख्नुपरेको ?  ३० दलीय मोर्चाका संयोजक समेत रहेका प्रचण्डले भने- उहाँहरुको माइन्ड सेट सात सालमा छ, परिर्वतनका एजेण्डालाई स्वीकार गर्न सक्नुभएको छैन । 

नेपाली राजनीतिमा अहिले महाभारतमा पात्रहरु पटक पटक उल्लेख हुन गरेको प्रचण्डले सुनाए । उनले भने- को अर्जुन हो ? को कृष्ण हो ? को सकुनी हो ? को धृतराष्ट हो ? दुर्योधनको रोलमा को छ भनेर चर्चा परिचर्चा हुने गरेको छ । 

 संविधानसभाको  विद्रोह  दूधभातजस्तै 

संविधानसभालाई ब्यारेक बनाएपछि माघ ५ गते संविधानसभा बिद्रोह भएको उनको बताए । घटनापछि आफूलाई १९ दलको संयोजकको हैसियतमा जिम्मा लिनुपर्छ भनिएको भन्दै उनले भने- म सहर्ष जिम्मा लिन तयार छु ।

१० वर्षमा भएको प्रत्येक घटनाको जिम्मेवारी लिएको छु भने ५ गते भएको विद्रोहको जिम्मा लिने कुरा मलाई दूधभात भन्दा केही होइन । 

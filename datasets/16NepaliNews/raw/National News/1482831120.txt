
﻿१२ पुस, काठमाडौं । ताप्लेजुङ नगरपालिका भाटेका स्थानीयले बसाइँसराई रोक्न मोटरबाटो खन्न थालेका छन् । विकास नभएका कारण गाउँ छाड्नको सङ्ख्या बढेपछि गाउलेहरु नै मोटरबाटो खन्न सक्रिय भएका हुन् ।
‘गाउँमा सडक नबनाउने हो भने गाउँ नै रित्तो हुने सम्भावना बढ्यो’ स्थानीय युवराज पुरीले भने, ‘विकासको सम्भावना भएपछि बसाइँसराई रोकिने अपेक्षा गरेका छौं । सडक निर्माण भएपछि सदरमुकाम जान सजिलो हुन्छ, बिरामीलाई अस्पताल लैजान पनि सजिलो हुन्छ ।’
स्थानीयले अहिलेसम्म ९ किलोमिटर सडक निर्माण गरिसकेका छन् । स्थानीयले नै जुटाएको १४ लाख रुपैयाँ लगानीमा उक्त सडक निर्माण भएको हो ।
शिक्षा, स्वास्थ्य, सञ्चार, विद्युत, सडकलगायतको सुविधा नहुँदा दोभान-क्यानेम-बहानन्दे सडकको तल्लो क्षेत्रबाट बसाइँसराई तीव्र बनेको छ । यहाँका धेरैले घर रित्तो छोडेर तराई र सदरमुकाम आसपासमा बसाइँ सर्दै आएका छन् । रविन भट्टराईबाट ।
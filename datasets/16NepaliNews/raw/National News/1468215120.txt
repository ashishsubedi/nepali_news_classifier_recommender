
﻿
सागर पण्डित/नयाँ पत्रिका काठमाडौं, २७ असार
संघीयता कार्यान्वयनमा बहालवाला सचिवहरू नै गैरजिम्मेवार र उदासिन देखिएको भन्दै पूर्वप्रशासकहरूले उनीहरूको कटु आलोचना गरेका छन् ।
धुलिखेलमा २४ र २५ असारमा सामान्य प्रशासन मन्त्रालयले गरेको संघीयता कार्यान्वयन र प्रशासनिक व्यवस्थापन विषयक बृहत गोष्ठीमा पूर्वमुख्यसचिवलगायतका प्रशासकले बहालवाला प्रशासकको आलोचना गरेका हुन् । उनीहरूले बहालवाला सचिवहरूको कार्यशैलीले संघीयता कार्यान्वयनमा नै गम्भीर समस्या पर्नसक्ने चेतावनीसमेत दिएका छन् । कार्यक्रममा सहभागी सचिवहरूले पनि आफुहरू संघीयताको विषयमा कन्फ्जयुनमा परेको भन्दै संघीयता कार्यान्वनमा अग्रसर हुन नसकेको स्वीकार गरेका थिए ।
पूर्वमुख्यसचिव लीलामणि पौडेलले हालको काम गराईबाट संघीयता कार्यान्वयन हुनै नसक्ने दावी गरे । उनले संघीयतामा कर्मचारी व्यवस्थापनका लागि कडा कानुन ल्याउनुपर्ने बताए । हाल केन्द्रमा रहेका कर्मचारीलाई प्रान्त र स्थानीयस्तरमा खटाउन ढिला गर्न नहुने उनको भनाइ थियो । पूर्वमुख्यसचिव एवम् पूर्वमन्त्री माधवप्रसाद घिमिरेले कतिपय निकायमा अनावश्यक रुपमा दरबन्दी थप गर्ने काम भइरहेको भन्दै त्यसले संघीयता कार्यान्वयनलाई जटिल बनाउन सक्ने चेतावनी दिए ।
कार्यक्रममा टिप्पणीकार बनेका पूर्वप्रमुख निर्वाचन आयुक्त भोजराज पोखरेलले संघीयताका विषयमा २५ प्रतिशत मात्रै काम गरेका मन्त्रालयका कति जना सचिव हुनुहुन्छ भन्दै हात उठाउन आग्रह गर्दा करिब ५० सचिवमध्ये ४ जनाले मात्रै हात उठाएका थिए । न्यून संख्याले मात्र हात उठाएपछि व्यङ्ग्य गर्दै उनले भने, ‘अहिलेसम्म चार जनाले मात्रै २५ प्रतिशत काम गर्नुभएको रहेछ, यस्तो अवस्थामा
संघीयता कसरी कार्यान्वयनमा आउन सक्ला ?’
मुख्यसचिव डा. सोमलाल सुवेदीले पनि संघीयता कार्यान्वयनमा सचिवहरूको कार्यशैली सन्तोषजनक नभएको भन्दै असन्तुष्टि व्यक्त गरे । सुवेदीले संघीयता कार्यान्वयनका लागि आफूले ५ असोज ०७२ मै सबै मन्त्रालय र निकायका सचिवलाई पाँचबुँदे निर्देशन जारी गरेको स्मरण गराउँदै अधिकांशले निर्देशिकाको बेवास्ता गरेको भन्दै आक्रोश व्यक्त गरेका थिए । मुख्यसचिव सुवेदीले विभिन्न मन्त्रालयको नेतृत्व पक्ष संघीयता कार्यान्वयनमा भन्दा पनि अनावश्यक रुपमा कर्मचारी दरबन्दी थप्न र आफ्नो स्वार्थ पुरा गर्ने कार्यमा अग्रसर भइरहेको गुनासो पनि गरे ।
दुई दिनसम्म चलेको छलफलले संघीयता कार्यान्वयन र प्रशासन पुनर्संरचनाको लागि आगामी दिनमा तदारुकताका साथ अघि वढ्नुपर्ने निश्कर्ष निकालेको छ । विगतमा भएका कमजोरीको समीक्षा गर्दै सबै मन्त्रालयले आ–आफ्नो जिम्मेवारीअनुसार संघीयता कार्यान्वयनको मोडालिटी बनाउनुपर्नेमा ऐक्यवद्धता जाहेर गरेको सामान्य प्रशासन मन्त्रालयकी प्रवक्ता नीता पोख्रेल अर्यालले जानकारी दिइन् ।
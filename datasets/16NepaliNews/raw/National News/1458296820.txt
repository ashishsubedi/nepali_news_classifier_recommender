
﻿नयाँ पत्रिकाकाठमाडौं, ५ चैत
एमाओवादी अध्यक्ष पुष्पकमल दाहाल प्रचण्डले देशव्यापी पार्टीको सांगठनिक गतिविधि र अवस्थाका विषयमा ताजा जानकारी लिएका छन् । बिहीबार बिहान आफ्नै निवास लाजिम्पाटमा प्रचण्डले पार्टी स्थायी समिति सदस्य तथा सातओटै प्रदेशका इन्चार्ज तथा सेक्रेटरीसँग जानकारी लिएका हुन् ।
प्रचण्डले ६ चैतबाट बस्न लागेको केन्द्रीय समिति बैठकको गृहकार्यका लागि बिहीबार स्थायी समिति र प्रदेशका इन्चार्ज–सेक्रेटरीसँग छलफल गरेका थिए । बैठकमा प्रदेशका इन्चार्ज तथा सेक्रेटरीहरूले आ–आफ्नो क्षेत्रमा भएको प्रगति विवरणका विषयमा रिपोर्टिङ गरेको स्थायी समिति सदस्य लोकेन्द्र विष्ट मगरले जानकारी दिए ।इन्चार्जहरूले के–के भने ?
यसअघि बसेको केन्द्रीय समितिले निर्माण गरेका योजना कार्यक्षेत्रमा के–कति कार्यान्वयन भए ? कति सफल भए/भएनन् भन्ने ढंगले प्रदेशका नेताहरूले रिपोर्टिङ गरेका थिए । नेताहरूले पार्टीको आन्तरिक मुखपत्र प्रकाशित गर्ने, पार्टी स्कुलिङ चलाउने, कार्यशाला आयोजना गर्नेजस्ता काम सफल भएको भन्दै गत केन्द्रीय समितिका योजनाहरू व्यवहारत: कार्यान्वयन भएको बताएका थिए ।
त्यस्तै, उनीहरूले नयाँ संरचनाअनुसारका प्रदेश, जिल्लाका बैठकहरू सम्पन्न भएको बताए । ‘मधेसका एकाध जिल्लाबाहेक अन्य जिल्लाका बैठक सम्पन्न भएको रिपोर्टिङ आयो,’ प्रवक्ता दीनानाथ शर्माले भने ।
केन्द्रीय समितिको थप गृहकार्य गर्न शुक्रबार स्थायी समिति बोलाइएको छ । बैठकमा नेताहरूले माओवादी पार्टीहरूको एकता, सरकारको कामकारबाहीको समीक्षालगायतका विषयमा पनि केन्द्रीय समिति बैठकमा छलफल गर्नुपर्ने धारणा राखेका थिए ।

﻿काठमाडौं । उपप्रधानमन्त्री तथा रक्षा मन्त्री भीम रावलले राष्ट्रिय हित विपरित काम गरेकोले भारतका लागि नेपाली राजदूत दिपकुमार उपाध्यायलाई फिर्ता बोलाउने निर्णय गरेको स्पष्ट पारेका छन् ।
“राजदूत जस्तो ब्यक्तिले अर्को देशमा काम गर्दा आफ्नो देशको अनुहार हेरेर सरकारको नीति निर्देशन र कुटनीतिक मर्यादा कायम राख्न सक्नु पर्छ । परराष्ट्रमन्त्रालयलाई जानकारी नै नदिई कार्यक्षेत्र छाड्ने”, रिपोर्टर्स क्लब नेपालले शनिवार आयोजना गरेको साक्षात्कारमा उनले भने, “तराई जस्तो आन्दोलन भइरहेको सम्बेदनशिल क्षेत्रमा अर्को देशका राजदूतसँग कार्यक्रममा सम्लग्न हुँदै हिड्ने र सरकार फेरबदलको प्रसङ्गमा उनको संलग्नताको कुरा आएको छ । यस्ता गम्भिर विषयहरु आएपछि फिर्ता बोलाइएको हो ।”
रावलले राजदूत फिर्ता भारतसँगको सम्बन्धमा फायर खोल्ने भन्दा त्यसलाई रोक्न भएको स्पष्ट पारे । सरकारले भारतसँग सुमधुर सम्बन्ध राख्न चाहेकोले सम्बन्ध र समझदारीलाई अझै राम्रो र विकसित गर्न फिर्ता बोलाउनु परेको उनको भनाइ छ ।
आन्तरिक कारणले राष्ट्रपति विद्यादेवी भण्डारीको भारत भ्रमण स्थगित भएको जानकारी दिदै रावलले भने, “देशमा संसद चलिरहेको छ, राष्ट्रपतिले नीति तथा कार्यक्रम सार्वजनिक गर्नु पर्ने छ, सरकार परिवर्तनको चर्चा चलिरहेको थियो, कानुन निर्माणको कुरा छ यस्तोबेलामा राष्ट्रपतिको उपस्थिति आवश्यक देखेर भ्रमण स्थगित गरिएको हो । कुटनीतिक कारणले होइन ।”
उनले राष्ट्रपतिको भ्रमण स्थगित हुनुमा राजदूत फिर्ता प्रकरणसँग कुनै सम्बन्ध नरहेको स्पष्ट पारे ।
उपप्रधानमन्त्री रावलले ९ बुँदेमा सहमति अनुसार अर्को निर्वाचनसम्म यो गठबन्धन अगाडि बढ्ने दाबी गरे ।

﻿अबको प्रतिबन्ध कडाइका साथ लागू गर्ने तयारीटेकराज थामी/नयाँ पत्रिकाकाठमाडौं, ४ माघ
पटकपटक अभियान चलाउँदा पनि उपत्यकामा प्लास्टिकको झोला प्रतिबन्ध हुन नसकेपछि वातावरण विभागले अब आक्रामक रूपमा अभियान पुन: सुरु गर्ने भएको छ ।
उपत्यकाभित्र ४० माइक्रोनभन्दा कम मोटाइका प्लास्टिकका झोला पूर्ण रूपमा प्रतिबन्ध गर्न कडाइका साथ लाग्ने विभागका उपसचिव शंकरप्रसाद पौडेलले बताए । उनले भने, ‘उपत्यकामा प्लास्टिकका झोला प्रतिबन्ध पुन: आक्रामक हुन्छ । अबको केही दिनभित्रै अभियान सुरु हुन्छ । काम अहिले पनि चल्दै छ । तर, त्यति आक्रामक छैन । अब कडाइ साथ अभियान सुरु हुन्छ ।’१ वैशाखको अभियानमा भूकम्प बाधक
यसअघि उपत्यकामा १ वैशाख ०७२ देखि प्लास्टिकका झोला पूर्ण रूपमा प्रतिबन्ध लगाउने अभियान सुरु गरिएको थियो । वातावरण मन्त्रालयले राजपत्रमा सूचना निकालेरै प्लास्टिकका झोला प्रतिबन्ध गरेको थियो । तर, १२ वैशाखमा गएको भूकम्प र त्यसपछि भएको नाकाबन्दीका कारण अभियान प्रभावित बनेको थियो ।
‘१ वैशाखबाट अभियान सुरु गरिएको थियो, तर १२ वैशाखमा भूकम्प आएपछि अभियान प्रभावित बन्यो,’ विभागका उपसचिव पौडेलले थपे, ‘त्यसपछि पनि सुरु गर्ने भनियो । फेरि नाकाबन्दी भयो र अभियान पुन: प्रभावित बन्यो ।’१४ क्विन्टलभन्दा धेरै झोला जफत
विभागका अनुसार अभियान सुरु भएयता १४ क्विन्टलभन्दा धेरै परिमाणमा प्लास्टिकका झोला जफत गरिसकिएको छ । विभागको दाबीअनुसार भूकम्प नआएको र नाकाबन्दी नभएको भए उपत्यकामा प्लास्टिकका झोलामाथिको प्रतिबन्ध पूर्ण रूपमा कार्यान्वयन भइसक्ने थियो । उपसचिव पौडेलले भने, ‘अभियान सुरु भएयता १४ क्विन्टरभन्दा धेरै परिणाममा प्लास्टिकका झोला जफत भए । अभियान लगातार चालू भएको भए यो परिणाम अझ बढ्थ्यो । परिणामस्वरूप उपत्यकामा प्लास्टिकका झोला पूर्ण रूपमा प्रतिबन्ध भइसक्थ्यो ।’यस्तो छ प्रतिबन्धित क्षेत्र
विभागले उपत्यकालाई चार किल्ला तोकी प्लास्टिकका झोला प्रतिबन्ध लगाउने अभियान सुरु गरेको थियो । विभागका अनुसार पूर्वमा गोदावरी भञ्ज्याङ, त्रिवेणी डाँडा, पाटी भञ्ज्याङको सिरानैसिरान हुँदै अमालडोलको पूर्वतर्फको पानीढलो भई रोहिणी भञ्ज्याङ र किर्तिके भञ्ज्याङको सिरानैसिरान हुँदै मंचुरी लेक र चिपुडाँडाको सिरानसम्म प्लास्टिकका झोला प्रतिबन्ध लगाएको थियो । यस्तै, पश्चिममा भुडखुँ र पाँमाने भञ्ज्याङ हुँदै नागार्जुनको पानीढलो, चन्द्रगिरीसम्म प्रतिबन्ध लगाइएको थियो ।
त्यस्तै, उत्तरमा पाँचमाने भञ्ज्याङ र शिवपुरी लेकको सिरानैसिरान हुँदै बोलांग र चिपुडाँडासम्म झोला प्रतिबन्ध लगाइएको थियो । दक्षिणमा गोदावरी भञ्ज्याङको सिरानैसिरान हुँदै ढुंगाखानी खोलाको पानीढलो, भगवान डाँडा र लेले भञ्ज्याङको सिरानैसिरान हुँदै देउराली थम्की, बाबिया गाउँ, मानेको दक्षिणतर्फको पानीढलो भई बग्ने बागमती नदी हुँदै सिमपानीसम्म प्लास्टिकका झोला प्रतिबन्ध लगाइएको थियो ।
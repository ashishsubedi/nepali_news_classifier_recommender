
﻿काठमाडौं । चर्चित बेलायती गायक सर एल्टन जोन काठमाडौंमा आएको खबरले आइतबार दिनभर सामाजिक सञ्जालहरुमा निकै स्थान पायो ।
कसैले एल्टन जानेसँग भन्दै तस्वीर पोष्ट गर्न भ्याए भने केहीले पुल्चोकस्थित साझा पेट्रोल पम्पमा लाइन बस्दै गर्दा एल्टन जोनलाई देखेँ भन्दै फेसबुकमै स्टाटस लेखे ।
काठमाडौंको एउटा वारले आफ्नो फेसबुक पेजमा एल्टन जोनसँग भनेर फोटो शेयर गरेपछि धेरैलाई हतार हतार लाइक ठोक्न भ्याए ।

एक मोडलले ‘टाइटल चेन्ज भएको अवस्था’ भन्दै ‘एल्टन जोन’सँगको तस्वीरहरु पोष्ट गरेकी छन् । उनको पोष्टलाई धेरैले लाइक गरेका छन् भने कमेन्ट गर्नेहरुले बधाइ समेत दिएका छन् ।
यो सबै देखेपछि तपाईलाई पनि लाग्यो होला, एल्टन जोनको कन्सर्ट कहाँ छन् ? जान पाए पनि हुन्थ्यो ।
तर, पर्खनुस् । ‘रियल’ एल्टन जोन त अहिले पोर्चुगलमा छन् । उनको आज राति त्यहाँ कन्सर्ट नै छ ।

काठमाडौंमा आएका भनिएका एल्टन जोन त नक्कली पो रहेछन् ! थाहा छैन, उनले मुर्गा बनाए कि नेपालीहरु आफैं बने ? यो अझैसम्म अनुमानकै विषय बनेको छ ।
एल्टन जोन सन् १९६३ देखि संगीतिक क्षेत्रमा सक्रिय छन् । ६९ वर्षीय उनले संगीतमा गरेको योगदान स्वरुप बेलायती महारानीले उनलाई ‘सर’को उपाधि दिएकी थिइन् ।
सन् १९९७ मा बेलायती राजकुमारी डायन अन्त्येष्टि समारोहमा ‘क्यान्डल इन द विन्ड’ गीत गाएर उनले संसारभरीका मानिसको मन छोएका थिए ।
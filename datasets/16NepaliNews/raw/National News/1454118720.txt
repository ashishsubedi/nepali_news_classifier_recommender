
﻿नयाँ पत्रिकाकाठमाडौं, १६ माघ
‘कुलतमा फसेपछि रोकियो’
हुक्का हुँदै युवाहरू लागुऔषधको कुलतमा फस्ने गरेको अध्ययनमा पाइएपछि नियमनका लागि हुक्का बेच्न कडाइ गरिएको महानगरीय प्रहरी परिसरका प्रमुख एसएसपी विक्रमसिंह थापाले बताए । ‘धुमपानसम्बन्धी अन्तक्र्रिया कार्यक्रममा धेरैले हुक्काले युवापुस्ता कुलतमा लागेको बताएपछि हामीले यसमा कडाइ गरेका हौँ,’ एसएसपी थापाले भने, ‘कतिपय रेस्टुरेन्टले हुक्कामा गाँजा, चरेसलगायतका लागुऔषध राखेर बेच्ने गरेकोसमेत पाइएको छ ।’
प्रहरीको नियमित निगरानी
प्रहरीले राजधानीका रेस्टुरेन्टमा नियमित रूपमा निगरानी गरी हुक्का बिक्री गरे कारबाही गर्ने चेतावनी दिँदै आएको छ । प्रहरीको यो कदमबाट रेस्टुरेन्ट व्यवसायी भने रुष्ट भएका छन् । मदिरा बेच्न पाइने भए पनि थोरै मात्र निकोटिन हुने हुक्का बेच्न निषेध गर्नु गलत भएको उनीहरूको भनाइ छ ।
युवा पुस्तामा लोकप्रिय
बेलायत र क्यानडाबाट सुरु भएको हुक्का संस्कृति अरेबियन देशहरूमा सबैभन्दा धेरै लोकप्रिय छ । केही वर्षयता उपत्यकाका सयभन्दा धेरै रेस्टुरेन्टले हुक्का बिक्री गर्दै आएका थिए । उपत्यकाको युवा पुस्तामा पनि हुक्का लोकप्रिय हुँदै गएको छ ।
कतिपय देशमा हुक्का निषेध
विश्वका अरू कतिपय सहरमा पनि रेस्टुरेन्टमा हुक्का बेच्न निषेध गरिएको छ । क्यानडाको टोरोन्टो सहरमा आगामी १ अप्रिलदेखि हुक्का निषेध गर्ने निर्णय सहरपरिषद्बाट भइसकेको छ । युवा पुस्ताको स्वास्थ्यमा हुक्काले असर गरेको भन्दै त्यहाँ त्यस्तो निर्णय गरिएको हो ।

﻿१५ चैत, काठमाडौं । सातौं राष्ट्रिय खेलकुद प्रतियोगिता यथासक्य चाँडो आयोजना गर्न दवावसहित नेपाल राष्ट्रिय तथा अन्तर्राष्ट्रिय खेलाडीसंघले युवा तथा खेलकुद मन्त्री सत्यनारायण मण्डललाई पाँच बुँदे ज्ञापनपत्र बुझाएको छ ।
सिंहदरबारस्थित खेलकुद मन्त्रालयमा पुगेर खेलाडी संघले ५ बुँदे ज्ञापनपत्र पेश गरेको हो । ज्ञापनपत्र मार्फत घरेलु खेलकुदको महामेला राष्ट्रिय खेलकुदको सातौं संस्करण आयोजनामा निक्कै ढिला भइसकेको भन्दै चाँडो गर्न दवाव दिइएको छ ।
त्यस्तै संघले १२औं सागका पदक विजेता खेलाडीहरुलाई सरकारी निर्णय अनुरुपको पुरस्कार रकम तत्काल उपलब्ध गराउन माग गरेको राष्ट्रिय तथा अन्तर्राष्ट्रिय खेलाडी संघका महासचिव दीपक श्रेष्ठले जानकारी दिए ।
त्यस्तै खेलाडी संघले १३औं साग नेपालमा गर्ने निर्णय भएपनि त्यसका लागि अहिलेको पूर्वाधार पर्याप्त नहुने र प्रदेश तहमा समेत प्रतियोतिता गर्ने गरी पूर्वाधारको विकास गर्न सरकारलाई सुझाव दिएको छ ।
संघले साग गेममा स्वर्ण पदक जित्ने खेलाडीहरुले मासिक भत्ता पाउने विषयलाई नियमावलीमा नै व्यवस्थागर्न खेलाडी संघले माग गरेको छ । राष्ट्रिय खेलकुद् परिषद्ले खेलाडीहरुको मनोबल बढाउनका लागि मासिक २ हजार ५ सय रुपैयाँ भत्ता दिने निर्णय गरेपनि त्यो निर्णयको कार्यान्वयन चित्तबुझ्दो नभएको भन्दै नियमावलीमा नै भत्ता दिने व्यवस्था गर्न संघले माग गरेको हो ।
खेलाडीहरुको सुझावपत्र बुझ्दै युवा तथा खेलकुद्मन्त्री सत्यनारायण मण्डलले खेल क्षेत्रको सुधारका लागि आफू प्रतिबद्ध रहेको भन्दै सरोकारवाला सबैका सुझाव अध्ययन गरेर कानून परिमार्जन गर्ने बताए ।
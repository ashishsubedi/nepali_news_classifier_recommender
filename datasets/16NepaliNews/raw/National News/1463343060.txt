
﻿
वर्तमान सरकार ढाल्ने षडयन्त्रमा भारत सामेल भएको भन्दै प्रधानमन्त्री केपी ओलीले राष्ट्रपति विद्यादेवी भण्डारीको भारत भ्रमण रद्ध गर्ने र भारतका लागि नेपाली राजदूतलाई फिर्ता बोलाउने काम गरेपछि नेपालको कदमलाई लिएर नेपाल र भारत दुबैतिर निकै टिकाटिप्पणी भए । कुटनीति राष्ट्रिय स्वार्थबाट निर्देशित हुनुपर्नेमा ओली सरकार उल्टो आवेग र भावनाबाट सञ्चालित भएको भन्दै दुबैपट्टकिा सञ्चारमाध्यममा आलोचना र अर्ति-उपदेशको भेल बग्यो ।
चीनको आड लागेर भारतसँग जोरी खोज्ने प्रधानमन्त्री ओलीको कदमले महेन्द्रकालिन नेपालको झल्को दिलाएको विश्लेषण गर्नेहरु पनि छन् । यस्तोमा महेन्द्रकालिन नेपालको कुटनीतिक पोटोबारे उल्लेख गरी अहिलेको कुटनीतिक अभ्याससँग यसको तुलना गर्ने यहाँ जमर्को यहाँ गरिएको छ । १२ बुँदे सम्झौताः दिल्ली सम्झौताको पुनरावृत्ति !
भारतका खासगरी समाजवादी नेताहरूको उपस्थितीमा भारतीय भूमीमै घोषणा भएको नेपाली कांग्रेसले राणाशाहीविरुद्ध शशष्त्र संघर्ष घोषणा गरेपछि नेपालमा चर्किएको राजनीतिक द्वन्द्व त्रिपक्षिय दिल्ली सम्झौतापछि मत्थर भएको थियो । राणा, नेपाली कांग्रेस र राजसंस्थाबीच दिल्लीमा भएको सो सम्झौतापछि राणाशाही विधिवत रूपमा अन्त्य भई प्रजातन्त्र स्थापना भएको थियो । प्रजातन्त्र स्थापना हुनु न्यायप्रेमी नेपाली जनताका लागि सुखद् भए पनि यसले नेपालको कुटनीतिक र फौजी प्राधिकारलाई भारतको पोल्टामा हालिदिने काम गरेको थियो, जुन स्वाभिमानी नेपालीका लागि दुःस्वप्नसरह थियो ।
दिल्ली सम्झौतापछि नेपाली सार्वभौमसत्ता कागजमा मात्र सिमित भएको र व्यवहारमा चाहिँ हाम्रो देश भारतको अधिनस्थ राज्य (भेसल स्टेट) मा परिणत बन्दै गएको अवस्थामा नेपाली राजनीतिमा महेन्द्रको उदय भयो । दिल्ली सम्झौतापछि नेपाली स्वाभिमान र नेपाली सार्वभौमिकता मर्दन हुनेखालका गतिबिधि र औपचारिक अभ्यास प्रशस्तै भएका थिए । यस्तो प्रतिकुल  अवस्थाले राष्ट्रवादी नेतृत्वका रूपमा स्थापित हुन महेन्द्रसामू अवसर सिर्जना गरिदिएको थियो ।
जंगबहादुरका पालामा गुमेको राजसंस्थाको शासकीय प्राधिकार भारतले गराइदिएको दिल्ली सम्झौताका कारण फर्किएपछि भारतसामू तत्कालिन राजा त्रिभुवन नतमस्तक थिए । त्यही भएर उनले नेपालको स्वाधिनता निमोठिने गरी भारतीय पक्षबाट एकपछि अर्को कदम चालिँदा पनि प्रतिवाद गरेनन् । फलस्वरूप २००७ सालपछि भारतले नेपालको फौजी, कर्मचारी र कुटनीतिक क्षेत्रमा घुसपैठ गर्ने मात्र होइन, मज्जासँग आसिन हुने अवसर पायो । भारतको निगरानीमा मन्त्रीपरिषद् र दरबार
त्रिभुवनको पालामा नेपालको दरबारभित्र भारतीय कर्मचारी नियुक्त गरिएको थियो, जसले राजा त्रिभुवनको गतिबिधिलाई नियन्त्रित गर्ने र राजालाई निगरानीमा राख्ने गथ्र्यो । भारतीय कर्मचारीको उपस्थितिमा मात्रै मन्त्रिपरिषद् बैठक बस्नुपर्ने नियम बसालिएको थियो । भारतीय उपस्थितिमा डाकिएको मन्त्रीपरिषद् बैठकमा भारतको आशिर्वादप्राप्त मन्त्रीहरूको बोलाबोला हुन्थ्यो । भद्रकाली मिश्र र सुर्यप्रसाद उपाध्यायको जस्तो प्रवृत्ति भएका भारतपक्षीय पात्रहरू कुनै पनि मन्त्रीपरिषद्मा टुट्दैन थिए । नेपालको समग्र कर्मचारी प्रशासनको संरचनालाई आफूअनुकुल बनाउनेगरी नेपालको कर्मचारी व्यवस्था निर्माण गर्न भारतले ‘सल्लाहकार टोली’ खटाएको थियो । नेपालको दरबारदेखि मन्त्रीपरिषद्सम्म भारतले पकड जमाउँदै गएको थियो ।
गणतन्त्र सुनिश्चितत गर्नेगरी भएको १२ बुँदे दिल्ली सम्झौतालाई त्रिपक्षिय दिल्ली सम्झौताको नयाँ संस्करण मान्नेहरू प्रशस्तै छन् । त्रिपक्षिय दिल्ली सम्झौतापछि भारतले जसरी नेपाली राजनीतिलाई भारतपरस्त बनाउँदै लगेको थियो, त्यसरी नै १२ बुँदे सम्झौतापछि नेपालको राजनीति पनि झन्झन् भारतमुखी बन्दै गएको छ । त्रिपक्षिय दिल्ली सम्झौताका योजनाकार भारतीय प्रधानमन्त्री नेहरू थिए ।
लेखक
१२ बुँदे सम्झौता पनि भारतीय योजनाअनुरूप भएको कुरा अहिलेका भारतका राष्ट्रपति प्रणव मुखर्जीले अलजजिरालाई जिएको अन्तर्वार्तामा स्वीकारिसकेका छन् । त्रिपक्षीय दिल्ली सम्झौताले लादेको भारतनिर्भरतालाई पृष्ठभूमी बनाएर भएको महेन्द्रको उदय र १२ बुँदे दिल्ली सम्झौतालाई पृष्ठभूमी बनाएर हुन खोजिरहेको ओलीको उदयलाई एउटै प्रकृतिको मान्नेहरू पनि छन् । यद्यपि, ओली पनि १२ बुँदेका सहयात्री हुन् र १२ बुँदेको आडमा भएको व्यवस्था परिर्वतपछि  गठन भएको मन्त्रीपरिषद्मा उनले उपप्रधान तथा परराष्ट्रमन्त्री भएर जिम्मेवारी सम्हालेका थिए ।
राजा महेन्द्रको उदयपछि भारतले नेपालबाट एकपछि अर्का धक्का महसुस गरेको थियो । त्रिभुवनको पालामा भारतलाई अनुकुल हुनेगरी भएका निर्णयहरू महेन्द्रका पालामा धमाधम उल्टाइएका थिए । महेन्द्रको उदयपछि राजदरबारबाट भारतीय कर्मचारीलाई बिदा गरियो । भारतीय कर्मचारीलाई मन्त्रीपरिषद्को बैठकमा उपस्थित हुन प्रतिबन्ध लगाइयो । भारतको इच्छाविपरित नेपालको विदेश नीतिलाई विकेन्दि्रत गरियो ।
मोहन शमशेरले राणाशाही अन्त्य हुनुअगावै बेलायत, प्रान्स, अमेरिका, जर्मनीलगायत पश्चिमी शक्तिसँग दौत्य सम्बन्ध कायम गरेर नेपालको विदेशनीतिलाई स्वतन्त्र र विकेन्दि्रत गर्ने काम गरिसकेका थिए । महेन्द्रको उदयपछि विदेश नीतिलाई अझ विस्तार गर्दै सोभियत संघलगायत मुलुकसँग दौत्य सम्बन्ध कायम गर्ने काम भयो ।
नेपालभित्र भारतीय सेना
महेन्द्रको उदयअघि नेपालको प्रशासन मात्र नभएर फौजी क्षेत्रमा पनि भारतले भयानक अतिक्रमण गरेको अवस्था थियो । नेपाली भूमीभित्र भारतीय सेनाका क्याम्प ठाउँठाउँमा स्थापना भएका थियो । ती क्याम्प नेपालको उत्तरी भेगतिर अवस्थित थिए ।
फौजी मामिलामा नेपालको स्वतन्त्र निर्णयाधिकारलाई कुण्ठित गर्न र चीनविरुद्ध परिचालित भएर नेपालको स्वतन्त्र परराष्ट्र नीतिलाई सदाका निम्ती भारतमुखी बनाउन महेन्द्रको उदय हुनुअगावै नेपालमा भारतीय फौज उतारिएको अवस्था थियो । नेपाली सेनालाई तालिम दिने बहानामा स्थापना गरिएका ती सैन्य क्याम्पको ध्येय विशुद्ध सामरिक तथा भूराजनीतिक थियो ।
सन् १९४७ मा बेलायती उपनिवेशबाट भारत स्वतन्त्र भएको दुई वर्षपछि चीनमा जनवादी क्रान्ति समापन भई माओत्सेतुङको नेतृत्वमा राष्ट्रवादी कम्युनिष्टहरूको उदय भएको थियो । त्यतिखेर भारतबाट बेलायतको फिर्ति भएसके पनि उपनिवेशकालिन प्रतिरक्षा नीतिलाई निरन्तरता दिने लक्ष्य भारतले राखेको थियो ।
भारतको उपनिवेशकालिन सुरक्षा नीतिले तिब्बतलाई चीन, भारत र रुसबीचको ‘बफर जोन’ मान्थ्यो । माओत्सेतुङले तिब्बतलाई चीनमा गाभेपछि तिल्मिलाएको भारतले ‘बफर जोन’ नाघेर चीन दक्षिण एसियाभित्र छिरेको निस्कर्ष निकाल्यो । र, चीनको प्रतिरोधमा दक्षिण एसियाका हिमाली क्षेत्रमा भारतले सैन्य सक्रियता बढाउने संकल्प गर्‍यो ।
तिब्बत चीनमा गाभिएपछि भारतको गुप्चतर निकाय इन्टेलिजन्स ब्युरो (आइबी)ले तत्कालिन भारतीय गृहमन्त्री सरदार बल्लभभाइ पटेललाई एउटा सुरक्षा रिपोर्ट बुझाएको थियो, जसमा अरूणाञ्चल प्रदेश, लद्दाखसहित नेपाल, भूटान र सिक्किममा पनि भारतले फौजी सक्रियता बढाउन अपरिहार्य भएको निश्कर्ष निकालिएको थियो ।
आइबीको रिपोर्टप्रति सहमति जनाउँदै पटेलले प्रधानमन्त्री नेहरूलाई नेपालमा पनि फौजी मिसन स्थापना गर्न सिफारिस गरे । र, त्यही सिफारिसबमोजिम चीनसँगको नेपालको सीमा क्षेत्रमा भारतीय सेनाका क्याम्प स्थापना गरियो । राजा त्रिभुवन र प्रधानमन्त्री मातृकाप्रसाद कोइरालाको सहमतिमा ती सैन्य क्याम्प नेपालमा स्थापना गराइएको थियो । (यससम्बन्धी थप जानकारीका लागि हेर्नुस् आरके यादवको ‘मिसन रअ’, मातृकाप्रसाद कोइरालाको ‘अ रोल इन ब रिभोल्युसन’ र मुरलिधर धर्मदासानीको ‘इन्डियन डिप्लोमेसी इन नेपाल ।)
नेपालमा स्थापना गरिएका भारतीय सैन्य क्याम्पको ध्येय विशुद्ध सामरिक भए पनि भारतीय सञ्चारजगतले यसलाई ढाकछोप गर्ने प्रयत्न गरे । नेपाल छिराइएका भारतीय फौज नेपालको स्थिरताका लागि अपरिहार्य छन् भन्ने प्रचारवाजी त्यतिबेलाको भारतीय सञ्चारजगतले गरेको थियो ।
अहिले नेपालबारे भारतीय सञ्चारक्षेत्रले गरेको प्रचारबाजी ठ्याक्कै त्यतिबेलाको जस्तै छ । अहिले नेपालको आन्तरिक मामिलामा भारतीय संलग्नता नेपालको स्थिरता सुनिश्चित गर्न र चीनको जोखिमबाट नेपाललाई बचाउन आवश्यक छ भन्ने ढंगले भारतीय सञ्चारमाध्यममा प्रचारप्रसार भइरहेको छ । यस अर्थमा महेन्द्रको समय र अहिलेको समय केही हदसम्म समान छ ।
नेपालप्रति भारतीय सञ्चारक्षेत्रले कति धेरै झुट बोल्छ र यसले भारतको असली ध्योयलाई कुन हदसम्म लुकाउँछ भन्ने बुझ्न भारतीय दैनिक पत्रिका ‘टाइम्स अफ इन्डिया’का पूर्वसम्पादक गिरिलाल जैनले ‘इन्डिया मिट्स चाइना इन नेपाल’ किताबमा नेपालमा भारतीय सैनिक क्याम्प स्थापना गर्नुपछाडिको कारणबारे व्यक्त गरेको यी विचार पढ्दा छर्लङ्ग हुन्छः ‘त्यतिबेला नेपालको प्रहरी बलसँग पर्याप्त तालिम र सैन्य उपकरण थिएनन् । नेपालको प्रहरी प्रशासन अस्थिर थियो । साथै यसले राजनीतिक पक्षधरता पनि राख्थ्यो ।
सरकारविरोधी गतिबिधि सफल हुनसक्ने चित्तबुझ्दो सम्भावना देखिएको खण्डमा प्रहरीका उच्च अधिकारीहरू पनि त्यस्ता गतिबिधिमा संलग्न हुन किञ्चित अप्ठेरो नमान्ने खालका थिए । यस्तो अन्योलग्रस्त अवस्थामा राजसंस्थापछिको स्थिरताको एकमात्र आधार भारतीय सैनिक मिसनको तालिमप्राप्त नेपाली सेना मात्र हुनसक्थ्यो ।’
इन्टेलिजन्स ब्युरोको रिपोर्टअनुसार स्थापना गरिएका ती सैन्य क्याम्पलाई भारतीय सञ्चारजगतले नेपालको घरेलु आवश्यकताको उपजका रूपमा चित्रण गरी नेपाल र भारतसहित संसारभरीका मानिसको आँखामा छारो हाल्ने काम गरेको थियो । अहिले पनि त्यसैगरी भारतीय सञ्चारजगतले नयाँ दिल्लीको असली ध्येयलाई लुकाएर नेपालको संविधान र यहाँको प्रजातन्त्रबारे जथाभावी प्रचारबाजी गरिरहेको छ ।
किर्तिनिधि बिष्ट प्रधानमन्त्री भएको बेला उनलाई ढाल बनाई महेन्द्रले नेपालमा रहेका सबै भारतीय सैनिक क्याम्पलाई खारेज गरिदिए । यसबाट क्रुद्ध बनेको भारतले प्रवासमा रहेर पञ्चायतविरुद्ध संघर्षरत नेपाली कांग्रेसलाई गर्दै आएको सहयोग बढाइ पञ्चायतविरुद्ध दबाब सिर्जना गर्‍यो । र भारतीय सञ्चारजगत र उसका पिछलग्गुहरूबाट महेन्द्रको सो कदम चिनियाँ सहयोगबाट प्रेरित रहेको भन्दै महेन्द्रलाई चिनियाँ एजेन्टका रूपमा चित्रण गर्ने काम भयो ।
नेपालले स्वतन्त्र प्रतिरक्षा तथा परराष्ट्र मामिलाको चाहना राख्नु पनि भारतका लागि त्यतिबेला अन्धराष्ट्रबाद, भारतको अन्धविरोध र चिनियाँ भक्ति बन्न पुग्यो । अहिले नेपालको संविधान र यहाँको आन्तरिक राजनीतिमा भारतीय संलग्नतालाई निरुत्साहित गर्ने आकांक्षालाई पनि भारतीय सञ्चारजगतले त्यसरी नै चित्रण गरिरहेको छ ।
पूर्वाधारमा चिनियाँ सहयोगलाई प्रोत्साहन
चीन भ्रमणका क्रममा प्रधानमन्त्री केपी ओलीले नेपालमा चिनियाँ सहयोगबाट रेल सञ्जाल निर्माण गर्ने, पेट्रोल खानी अन्वेषण गर्नेदेखि चीनतर्फ पनि पारवहन सुविधा सुनिश्चित गर्ने सन्धिमा हस्ताक्षर गरेपछि नेपालमा चीनको घुसपैठलाई ओली सरकारले प्रोत्साहन गरेको भन्दै भारतीय सञ्चारजगतले कोकोहोलो मच्चाइरहेको छ ।
यस्तो कोकोहोलो महेन्द्रका पालामा सञ्चारजगतमा मात्र सिमित थिएन । भारतको सर्वोच्च राजनीतिक नेतृत्वबाट महेन्द्रलाई नेपालको पूर्वाधार तथा आर्थिक क्षेत्रमा चिनियाँ सहयोग नलिन सिधै दबाब आएको थियो । महेन्द्रले आफ्नो चीन भ्रमणका क्रममा चिनियाँ सहयोगमा कोदारी राजमार्ग निर्माणसम्बन्धी सम्झौता गरेपछि भारतले आफ्नो तथाकथित ‘उत्तरी सुरक्षा कवच’ भेदन भएको निश्कर्ष निकालेको थियो । र, कोदारी राजमार्ग निर्माण रोक्न उसले भरमग्दुर प्रयत्न गरेको थियो ।
कोदारी सडक बनेको खण्डमा चिनियाँ प्रोत्साहनमा नेपालमा कम्युनिस्टहरूको बर्चश्व सुनिश्चित हुने भन्दै भारतीय प्रधानमन्त्री नेहरूले महेन्द्रलाई सचेत गराएका थिए । जवाफमा महेन्द्रले ‘कम्युनिस्टहरू ट्याक्सी चढेर आउँदैनन्’ भनि नेहरूको मुख बन्द गरिदिएका थिए ।
त्यसअघि चिनियाँ प्रधानमन्त्री चाउ एन लाइले नेपाल भ्रमणका क्रममा तत्कालिन प्रधानमन्त्री विपी कोइरालासमक्ष कोदारी मार्ग निर्माणको प्रस्ताव राखेका थिए । विपीको चीन भ्रमणका क्रममा समेत उनले सोही प्रस्ताव दोहोर्‍याएका थिए । दुबै पटक विपीले चाउको प्रस्ताव ठाडै अस्विकार गरिदिएका थिए । सोही प्रस्ताव महेन्द्रसमक्ष राखिँदा स्विकृत भएको थियो ।
कोदारी मार्ग निर्माणमा मात्र होइन, स्वाधिन अर्थतन्त्र निर्माणका लागि आवश्यक पर्ने कागज, टायल, सिमेन्ट आदि कारखाना खोल्न पनि महेन्द्रले चिनियाँ सहयोग स्विकार गरेका थिए । महेन्द्रका पालामा चिनियाँ सहयोगमा स्थापना भएका ती उद्योग २०४६ सालपछि गठन भएको कांग्रेस सरकारले निजीकरण गर्ने नाममा बेचेर सिध्यायो ।
कुटनीतिमा भारतीय वर्चश्वको खारेजी
नेपालको कुटनीति सञ्चालनको प्राधिकार नेपालसँग छैन भन्ने मान्यताबा&#233
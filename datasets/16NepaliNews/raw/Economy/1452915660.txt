
﻿
नयाँ पत्रिकाकाठमाडौं, २ माघ   
वैशाखमा आएको भूकम्पका कारण प्रभावित ललितपुरको पिलाछेंको पुनर्निर्माण समुदायमार्फत हुने भएको छ । पिलाछेंको पुनर्निर्माणका लागि माया फाउन्डेसनको पहलमा पिलाछें पुनर्निर्माण तथा पर्यटन प्रवद्र्धन परियोजना सुरु भएको छ । परियोजनाको शनिबार (आज) शिलान्यास हुँदै छ ।
पिलाछेंका अतिप्रभावित घरलाई पुनर्निर्माण गरी नयाँ संरचनामा सामूहिक रूपमा आयमूलक पर्यटकीय कार्यक्रम सञ्चालन गर्नका लागि परियोजना सुरु गर्न लागिएको जनाइएको छ । मौलिक पुरातात्विक, सांस्कृतिक सम्पदाहरूको जगेर्ना गर्दै समुदायमा आधारित पर्यटकीय गतिविधि सञ्चालन गर्ने तथा रोजगारी र आय आर्जनका अवसर सिर्जना गर्ने अभियानका अभियन्ताहरूले जनाएका छन् ।
पिलाछें पुनर्निर्माणमा ८२ घरका लागि ४६ करोड र आयमूलक पर्यटकीय कार्यक्रम सञ्चालन लागि १० करोड लाग्ने अनुमान गरिएको छ । अभियानका लागि तिलगंगा आँखा प्रतिष्ठानका सन्दुक रुइतले ४ करोड र च्वाइस नेपालका विष्णु अधिकारीले ५० लाख प्रदान गरेका छन् ।
माया फाउन्डेसनका संयोजक रमेश महर्जनले महाभूकम्पबाट भएको विनाशलाई विकासमा रुपान्तरण गरी पीडितहरूको गाँस, वासको प्रत्याभूति गराउने गरी परियोजना कार्यान्वयन हुन लागेको बताए । ‘परियोजनाले करिब एक सय स्थानीयवासीलाई प्रत्यक्ष लाभ पुग्ने र यसबाट समग्र ललितपुरको पुरातात्त्विक, सांस्कृतिक सम्पदाको संवद्र्धनमा टेवा पुग्नेछ,’ उनले भने, ‘यसबाट हजारौँ नागरिकका लागि रोजगारी सिर्जना हुनेछ ।’
परियोजनाका लागि केही रकम प्राप्त भइसकेको जानकारी उनले दिए । ‘स्थानीय जनताको अहिलेको आर्थिक अवस्थामा यति ठूलो रकम संकलन गर्न कठिन छ, त्यसैले बाह्य स्रोतबाट रकम जुटाउने प्रयत्न गरिने र नपुग रकम घरधनीहरूको धितो राखी बैंकबाट ऋण लिइनेछ,’ महर्जनले बताए ।
परियोजनाका सम्बन्धमा बिहीबार नागरिक छलफलसमेत भएको थियो । छलफलमा वरिष्ठ संस्कृतविद् सत्यमोहन जोशी, पूर्वमन्त्री बुद्धिराज बज्राचार्य, राष्ट्रिय योजना आयोगका पूर्वउपाध्यक्ष प्रा.डा. गोविन्दराज पोख्रेल, पूर्वसदस्य डा. स्वर्णिम वाग्ले, इन्जिनियर विष्णुु अधिकारी, नेपाल सरकारका पूर्वमुख्यसचिव लीलामणि पौडेल, वरिष्ठ सञ्चारकर्मीहरू रविन्द्र मिश्र, गुणराज लुुइटेल, अखिलेश्वर उपाध्यायलगायत सहभागी थिए ।
सहभागीले परियोजना निर्माण तथा सञ्चालनमा मौलिकताको संवद्र्धन गर्न, समुदायले अपनत्व महसुस गर्न सक्ने र त्यसबाट सिर्जित लाभलाई बढीभन्दा बढी जनतासमक्ष पुग्ने गरी कार्ययोजना बनाउनुपर्ने सुझाब दिएका थिए ।
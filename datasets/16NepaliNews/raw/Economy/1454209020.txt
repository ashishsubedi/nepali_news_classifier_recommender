
﻿सचेन गौतम/नयाँ पत्रिकाकाठमाडौं, १७ माघ
ऊर्जा मन्त्रालयद्वारा गठित समितिले निजी क्षेत्रका जलविद्युत् आयोजनाका लागि सरकारले भुक्तानी प्रत्याभूति (पेमेन्ट ग्यारेन्टी) दिनुपर्ने सिफारिस गरेको छ । विद्युत् खरिद–बिक्री सम्झौता (पिपिए) अनुसार नेपाल विद्युत् प्राधिकरणले प्रवद्र्धकलाई भुक्तानी दिन नसकेमा सरकारले ग्यारेन्टी दिनुपर्ने कार्यदलले सिफारिस गरेको हो ।
मन्त्रालयका सहसचिव दिनेशकुमार घिमिरेको संयोजकत्वको कार्यदलले शुक्रबार ऊर्जासचिव सुमनप्रसाद शर्मालाई ऊर्जा संकट निवारणकालको अवधारणापत्र बुझाएको छ । कार्यदलमा विद्युत् विकास विभागका उपमहानिर्देशकहरू प्रवीण अर्याल, नवीन सिंह, सन्दीप देव, प्राधिकरणका निर्देशक कुलमान घिसिङ, प्रबन्धक प्रवल अधिकारीलगायत थिए ।
कार्यदलले गरेको सिफारिसलाई सचिव शर्माले आइतबार पूर्वाधार आयोजना अनुगमन तथा निर्देशन उच्चस्तरीय समितिमा पेस गर्दै छन् । उपप्रधानमन्त्री एवं भौतिक पूर्वाधारमन्त्री विजयकुमार गच्छदार नेतृत्वले गरेको सिफारिसका आधारमा मन्त्रिपरिषद्ले संकटकाल निवारणको निर्णय गर्नेछ ।
कार्यदलले १० वर्ष अर्थात् आर्थिक वर्ष ०८२/८३ सम्मलाई ऊर्जा संकटकाल घोषणा गरी १० हजार मेगावाट विद्युत् उत्पादन गर्न रिफारिस गरेको छ । त्यसका लागि आवश्यक प्राविधिक, प्रशासनिक तथा संरचना सुधार, निजी क्षेत्रका आयोजनालाई दिनुपर्ने सुविधालगायतका विषय समेटिएको करिब दुई सय बुँदाको अवधारणपत्र कार्यदलले सिफारिस गरेको छ । कार्यदलले आव ०८२/८३ भित्र निर्माण सम्पन्न हुने आयोजनालाई मात्रै पेमेन्ट ग्यारेन्टी दिन सिफारिस गरेको छ ।
कार्यदलले पिपिएमा अहिले रहेको विद्युत् ‘लेऊ र तिर’ (टेक एन्ड पे)को व्यवस्थालाई हटाएर ‘लेऊ या तिर’ (टेक अर पे)को गर्न सिफारिस गरेको छ । प्राधिकरणले सन् २०१८ पछि बर्खाको बिजुली खेर जाने भन्दै निजी क्षेत्रका आयोजनासँग टेक एन्ड पेको सर्त राख्दै पिपिए गर्दै आएको छ । निजी क्षेत्रका लगानीकर्ताले यस्तो व्यवस्था हटाउन माग गर्दै आएका छन् ।
‘अहिलेको व्यवस्थाले धेरै आयोजना वित्तीय व्यवस्थापन गर्न नसकेर निर्माणमा जान सकेका छैनन्,’ कार्यदलका एक सदस्यले भने, ‘आर्थिक वर्ष ०८२/८३ भित्रमा व्यापारिक रूपमा विद्युत् उत्पादन गर्नसक्ने आयोजनासँगको पिपिएमा टेक अर पेको व्यवस्था गर्न सिफारिस गरिएको छ, यस्तो व्यवस्था कार्यान्वयन भएमा धेरै आयोजना निर्माणमा जान सक्ने अवस्था छ ।’ गत १२ वैशाख र त्यसपछिका पराकम्पनका कारण प्रभावित भएका आयोजनाको पिपिए र उत्पादन अनुमतिपत्रको अवधि १ वर्ष थप गर्न सिफारिस गरिएको छ ।
विदेशी लगानीमा निर्माण हुने जलविद्युत् आयोजनाको १० वर्षसम्म मात्रै अमेरिकी डलरमा भुक्तानी दिने व्यवस्था गर्न कार्यदलको सुझाब छ । विदेशी लगानी हुने वा हुनसक्ने सबै विद्युत् आयोजनासँग गरिने पिपिएमा एकरूपता कायम गर्न १० वर्षसम्म मात्रै डलरमा भुक्तानीको सुझाब दिइएको हो । ‘१० वर्षसम्म लगानीकर्ताले ऋण तिर्ने अवधि (पे ब्याक पिरियड) कायम गरी सोही आधारमा डलरमा पिपिए गर्न सुझाब दिएका छौँ,’ कार्यदल स्रोतले भन्यो, ‘सटही जोखिम बेहोर्ने संयन्त्र बनाउन भनेका छौँ ।’ प्राधिकरणले नीतिगत व्यवस्था नभएको भन्दै अहिले डलरमा पिपिए स्थगित गरेको छ ।
कार्यदलले वातावरणीय प्रभाव मूल्यांकन (इआइए)मा स्वीकृत रूख काट्न मन्त्रिपरिषद्मा प्रस्ताव लैजानु नपर्ने सुझाब दिएको छ । रूख काट्न वनमन्त्रीले नै स्वीकृति दिन सक्ने प्रस्ताव गरिएको छ । यसले जलविद्युत् आयोजना र प्रसारण लाइन निर्माणमा रहेको रूख कटानको समस्या समाधान हुने अपेक्षा छ ।
कार्यदलले १० वर्षमा निर्माण हुने १० हजार मेगावाट विद्युत्मध्ये ५० प्रतिशत जलाशययुक्तबाट, २० प्रतिशत पिकिङ रन अफ दी रिभर र बाँकी ३० प्रतिशत रन अफ दी रिभर तथा सौर्य, वायुलगायतका वैकल्पिक ऊर्जाबाट उत्पादन गरिनुपर्ने सुझाब दिएको छ ।
‘१० वर्षमा ग्रामीण विद्युतीकरण, प्रणाली सुदृढीकरण र माग व्यवस्थापनका लागि ग्रामीण विद्युतीकरण र ऊर्जा दक्षतासम्बन्धी छुट्टै निकाय खोलिनुपर्छ,’ कार्यदलको सुझाब छ । वितरण संयन्त्रलाई संघीयता आधारमा पुनर्संरचना गर्न प्राधिकरणको पूर्ण स्वामित्वमा हरेक प्रदेशमा वितरण कम्पनीको सिफारिस गरिएको छ । प्राधिकरणको स्वामित्वमा अहिले सञ्चालनमा रहेका विद्युत् केन्द्र र निर्माणाधीन आयोजना रहने उत्पादन कम्पनीको प्रस्ताव गरिएको छ । कम्पनीमा प्राधिकरणको शतप्रतिशत स्वामित्व रहनेछ । अहिले स्थापना भएको राष्ट्रिय प्रसारण ग्रिड कम्पनीलाई पुनर्संरचनाको प्रस्ताव गरिएको छ । प्राधिकरणको स्वामित्वमा रहेका प्रसारण लाइनको मूल्यांकन गरी कम्पनीमा प्राधिकरणको सेयर सुनिश्चित गर्नुपर्ने कार्यदलको सुझाब छ ।
५ सय मेगावाटभन्दा ठूला जलविद्युत् आयोजनाको काम र वैकल्पिक ऊर्जा प्रवद्र्धन केन्द्रलाई ऊर्जा मन्त्रालयमातहत ल्याउन सुझाब दिइएको छ । ५ सय मेगावाटभन्दा ठूला आयोजना लगानी बोर्ड र केन्द्र वातावरण मन्त्रालयअन्तर्गत छन् ।
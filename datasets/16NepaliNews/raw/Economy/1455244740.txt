
﻿सचेन गौतम/नयाँ पत्रिकाकाठमाडौं, २९ माघ
संस्थानको प्रतिस्पर्धा तथा व्यावसायिकता अभिवद्धि गर्दै समन्वयात्मक ढंगबाट सञ्चालन गर्न स्थापन भएको सार्वजनिक संस्थान निर्देशन बोर्ड नेतृत्वविहीन बनेको छ ।
बोर्डका अध्यक्ष विमल वाग्ले र सदस्य नारायण बजाज, डा. लक्ष्मीभक्त शिल्पकार, सीताराम अर्याल र राजेश्वर शर्माको कार्यकाल १९ माघमा सकिएको हो । सरकारले ०६८ मा अध्यक्ष र सदस्य ४ वर्षका लागि नियुक्त गरेको थियो ।
अर्थ मन्त्रालयले बोर्डको कार्यसम्पादनको अवस्था, कानुनी संरचना तथा संस्थागत व्यवस्थालगायतका विषयमा सुझाब दिन पूर्वसचिव बालानन्द पौडेलको संयोजकत्वमा समिति गठन गरेको छ । समितिमा राष्ट्र बंैकका पूर्वडेपुटी गभर्नर महाप्रसाद अधिकारी र मन्त्रालयका संस्थान समन्वय महाशाखा प्रमुख सदस्य छन् । समितिले प्रतिवेदन तयार गरिसकेको छ ।
संस्थानको समग्र व्यवस्थापन र कार्यकुशलतामा सुधार ल्याएर व्यावसायिकता अभिवृद्धि गर्न कार्यकारी प्रमुख योग्यता, दक्षता र क्षमताका आधारमा नियुक्त गर्ने राम्रो सुरुवात भएको थियो ।
खुला प्रतिस्पर्धाबाट तीनजनालाई छनोट गरी संस्थान कार्यकारी प्रमुखमा नियुक्तिका निम्ति सरकारलाई सिफारिस गर्ने व्यवस्था छ । सरकारले तीनमध्ये एकजनालाई संस्थानको सिइओमा नियुक्त गर्छ ।
कार्यकारीको कामको अनुगमन तथा मूल्यांकन अधिकार बोर्डलाई दिइएको थियो । यसबाट संस्थानमा केही सुधारको संकेत देखिएको अर्थ मन्त्रालयले जनाएको छ । बोर्डले ११ वटा संस्थानका कार्यकारी प्रमुख नियुक्तिका लागि सरकारसमक्ष सिफारिस गरेको थियो ।
निवर्तमान अध्यक्ष वाग्लेले राजनीतिक तहले बोर्डको स्वामित्व नलिएकाले काम गर्न गाह्रो भएको बताए । ‘कार्यकारी प्रमुख पनि ठीक नभएकाले संस्थान बिग्रिएका हुन्, राजनीतिक तहबाट बोर्ड गठन स्विकारिए पनि यसको स्वामित्व र अपनत्व लिने काम भएन,’ वाग्लेले भने, ‘बोर्ड गठन भएपछि कार्यकारी नियुक्त गर्दा हुने अवाञ्छनीय क्रियाकलाप रोकिने भयो, त्यसले मुलुकलाई माया गर्नेले बोर्डलाई स्विकारे, माया नगर्नेलाई असह्य भयो ।’
संस्थानलाई सुधारेर प्रतिस्पर्धी बनाउने हो भने बोर्डलाई अझै सशक्त बनाइनुपर्ने उनको भनाइ छ । सक्षम व्यवस्थापकीय नेतृत्व चयन गरी संस्थानलाई नतिजामुखी, प्रतिस्पर्धी र व्यावसायिक बनाउन सुरु गरिएको पद्धतिले नियुक्त भएका अधिकांश कार्यकारी प्रमुखको कार्यसम्पादन अपेक्षाकृत रूपमा सन्तोषजनक नै पाइएको बोर्डले जनाएको छ । कार्यकारीमा कार्यकर्तालाई नियुक्ति गर्न बन्देज लागेपछि तालुकवाला मन्त्री र सम्बन्धित कर्मचारीतन्त्रले बोर्डको अस्तित्व स्वीकार्न गर्न सकेनन् । बोर्डको कार्यक्षेत्रमाथि प्रश्न उठाउँदै सर्वोच्च अदालतमा रिट दायर भयो ।
सर्वोच्च अदालतले अन्तरिम आदेश दिएपछि बोर्डको प्रमुख काम संस्थानका कार्यकारी प्रमुख छनोट प्रक्रिया रोकियो । त्यसपछि अर्थले बोर्ड गठन आदेशको अनुसूचीबाट संस्थानको नाम हटाएर कार्यकारी प्रमुखमा धमाधम राजनीतिक नियुक्ति गर्नर्े बाटो खोलिदियो । अनुसूचीमा संस्थानको नाम राख्ने र झिक्ने अधिकार अर्थमन्त्रीलाई छ ।
सरकार परिवर्तनसँगै अनुसूची राख्ने र हटाउने खेल जारी नै रह्यो । अर्थ मन्त्रालयले ३७ वटा संस्थानमध्ये १४ वटालाई अनुसूचीबाट निकालेर क्षेत्रगत मन्त्रालयलाई कार्यकारी प्रमुखमा राजनीतिक नियुक्तिका लागि बाटो खोलिदिएको थियो । तत्कालीन अर्थमन्त्री डा. रामशरण महतले सबैभन्दा बढी संस्थान अनुसूचीबाट निकालेका थिए ।
बोर्ड पनि कार्यकारी प्रमुखको सिफारिसबोहक अन्य काम र जिम्मेवारी वहन गर्न उत्प्रेरित भएको थिएन । अर्थका एक अधिकारीले संस्थानको नीतिगत सुधारका लागि अध्ययन–अनुसन्धान गर्नुपर्नेमा कार्यकारी छनोटमा मात्रै केन्द्रित भएको बताए । ‘कार्यकारी राजनीतिक रूपमा नियुक्त गरिन्छन् भने बोर्ड किन चाहियो ?’ उनले भने, ‘संस्थानमा साँच्चिकै राजनीतिक हस्तक्षेप बन्द गरिए बलियो कानुनी आधारमा सशक्त बोर्ड गठन गरिनुपर्छ ।’
बोर्डले कार्यकारी प्रमुख नियुक्तिको सिफारिसका अतिरिक्त सार्वजनिक संस्थानको नीति, योजना तथा लगानी, संस्थानको पुनर्संरचना, विनिवेश, खारेजी तथा क्षमता विकास, संस्थानको संगठन तथा जनशक्ति, कर्मचारीका सेवा, सर्त र सुविधाको अनुगमन, मूल्यांकन तथा सूचना प्रविधिसम्बन्धी काम गर्ने जिम्मवारी पाएको छ ।
बोर्ड गठन गर्दा संस्थानमा प्रमुख कार्यकारीका अतिरिक्त सञ्चालक समिति अध्यक्ष र सदस्यमा समेत निश्चित मापदण्ड पुगेकालाई प्रतिस्पर्धाबाट छान्ने नियम बनाइएको थियो । तर, राजनीतिक असहमति भएपछि यो नियम पछि हटाइएको थियो ।
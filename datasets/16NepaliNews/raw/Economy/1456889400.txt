
﻿नयाँ पत्रिकाकाठमाडौं, १९ फागुन
सरकारका मन्त्रालय एवं अन्य निकायहरूले आगामी आर्थिक वर्ष ०७३/७४ का लागि सम्भाव्यता अध्ययन नभएका आयोजना तथा कार्यक्रम प्रस्ताव गर्न नपाउने भएका छन् । राष्ट्रिय योजना आयोगले सम्भाव्यता अध्ययन नै नभएका र पुसभित्रमा ठेक्कापट्टा सम्झौता हुन नसक्ने आयोजना तथा विकास कार्यक्रमका लागि बजेट प्रस्ताव नगर्न दिएको छ । वार्षिक विकास कार्यक्रम तथा बजेट तयार गर्ने मार्गदर्शनमार्फत आयोगले यस्तो निर्देशन दिएको हो ।
पूर्वसम्भाव्यता/सम्भाव्यता अध्ययन नभएका, विस्तृत डिजाइन नगरिएका, जग्गा प्राप्त भइनसकेका, वातावरणीय प्रभाव मूल्यांकन (इआइए) भइनसकेका, रेखांकन/नक्सांकन नभएका निर्माणसँग सम्बन्धित आयोजनाका लागि बजेट तथा कार्यक्रम प्रस्ताव गर्न आयोगले रोक लगाएको हो ।
अहिले सञ्चालनमा रहेका कतिपय आयोजना/कार्यक्रमको विस्तृत परियोजना प्रतिवेदनसमेत तयार नभएकाले दशकौँदेखि सम्पन्न हुन सकेका छैनन् । आयोजना कहिले सकिने हुन्, कति रकम विनियोजन गर्नुपर्ने र प्रतिफल कति प्राप्त हुने हो स्पष्ट नभई गरिएको विनियोजनले बजेट कार्यान्वयनमा जटिलता उत्पन्न भएको अर्थ मन्त्रालयले बताएको छ ।
सरकारले विगत केही वर्षदेखि राष्ट्रिय अर्थतन्त्रलाई प्रभाव पार्ने र आर्थिक वृद्धिमा ठोस योगदान पुर्‍याउने ठूला आयोजना सुरु गर्न सकेको छैन । ठूला आयोजनाको ‘प्रोजेक्ट बैंक’समेत सरकारले तयार गर्न सकेको छैन । कुनै दातृ मुलुक/निकायले लगानीका लागि प्रस्ताव गरेमा अध्ययन पूरा भएर तत्काल निर्माणमा जान सक्ने आयोजनासमेत सरकारसँग छैन ।
आगामी वर्षका लागि गोष्ठी, सेमिनार वा कार्यशालाका लागि बजेट तथा कार्यक्रम प्रस्ताव गर्दा चालू आवमा विनियोजन भएको रकमको कम्तीमा २५ प्रतिशत कटौती गर्न आयोगले निर्देशन दिएको छ । ‘आयोजना/कार्यक्रम तयार गर्दा सरकारी स्रोत र साधनको समुचित उपयोग हुने, खर्च प्रणालीलाई विश्वसनीय भरपर्दो, पारदर्शी बनाउने तथा बजेट विनियोजन प्रक्रियालाई कुशल एवं क्रियाकलापमा आधारित बनाउन विशेष महत्त्व दिने’ आयोगको मार्गदर्शनमा उल्लेख छ ।
आयोगले भूकम्प र त्यसपछिको परकम्पबाट ध्वस्त भौतिक संरचनाको पुनर्निर्माण, नवनिर्माण र भूकम्पबाट टुटेको आर्थिक सम्बन्ध जोड्ने तथा दिगो विकासको दृष्टिकोणले पुनर्निर्माण र नवनिर्माण अघि बढाउनुपर्ने गरी तर्जुमा गर्न मागदर्शन दिएको छ । तयारीविना नै आयोजना प्रस्ताव गर्ने, टेन्डर आह्वान तथा स्वीकृत हुने र कार्यादेश दिने कामले निर्माण सुरु गर्न नसकी आयोजनाको लागत र समय वृद्धि भइरहेको अवस्था छ ।
आयोगले आयोजना दस्ताबेज तयार नभएका आयोजनाका तथा कार्यक्रमका लागि बजेट प्रस्ताव नगर्न निर्देशन दिएको छ । खर्च गर्ने क्षमता हेरेर मात्रै बजेट प्रस्ताव गर्न आयोगले निर्देशन दिएको छ ।

﻿
नयाँ पत्रिकाकाठमाडौं, २२ पुस
९ सय मेगावाटको अरुण तेस्रो जलविद्युत् आयोजनाको  सडक निर्माण गर्न समझदारीपत्रमा हस्ताक्षर भएको छ । सडक विभाग र अरुण–३ पावर डेभलपमेन्ट कम्पनी प्रालिबीच मंगलबार समझदारीपत्रमा हस्ताक्षर भएको हो ।
विभागका तर्फबाट कोसी राजमार्ग आयोजना प्रमुख गोपालप्रसाद सिग्देल र कम्पनीका सिइओ रोशनलाल नेगीले समझदारीपत्रमा हस्ताक्षर गरे । विभागले संखुवासभाको छ्याङकुटीदेखि दिदिङसम्म २८.६९ किमि सडक निर्माण गर्नेछ । सडक निर्माणको सम्पूर्ण खर्च कम्पनीले नै व्यहोर्नेछ ।
विभागका महानिर्देशक माधवकुमार कार्कीले तीन महिनाभित्र डिजाइन सम्पन्न गरी सडक निर्माणका लागि कम्पनीसँग सम्झौता गरिने जानकारी दिए । ‘कम्पनीले सडकको अध्ययन गरेको छ, यसलाई हाम्रो मापदण्डका आधारमा पुनरावलोकन गरी तीन महिनाभित्र डिजाइनको टुंगो लाग्छ,’ महानिर्देशक कार्कीले भने, ‘त्यसपछि मात्रै आयोजनाको लागत, निर्माण अवधिलगायतका विषय टुंगो लाग्नेछ ।’
लगानी बोर्ड र भारतीय सरकारको स्वामित्वमा रहेको सतलज जलविद्युत् कम्पनीबीच अरुण तेस्रो निर्माणका लागि गत वर्षको मंसिरमा आयोजना विकास सम्झौता (पिडिए) भएको थियो । नेपालले पाउने नि:शुल्क ऊर्जाबाहेक अरुण तेस्रोको विद्युत् भारतमा निर्यात हुनेछ । आयोजनाको अनुमानित लागत १ खर्ब ४ अर्ब रुपैयाँ छ । आयोजनाबाट नेपालले २१.९ प्रतिशत (१९७.१ मेगावाट) विद्युत् नि:शुल्क पाउनेछ ।
कम्पनीले व्यापारिक उत्पादन सुरु भएपछि १० वर्षसम्म शतप्रतिशत र त्यसपछि थप ५ वर्ष ५० प्रतिशत आयकर छुट पाउनेछ । आयोजनाका लागि आयात गरिने सिमेन्ट, रड र स्टिलजन्य सामग्री खरिद गर्दा भन्सारमा ५० प्रतिशत छुट दिइने पिडिएमा व्यवस्था छ । निर्माण सम्पन्न भएपछि सरकारले आयोजनालाई प्रतिमेगावाट ५० लाख रुपैयाँ एकमुष्ट अनुदान दिनेछ । आयोजनाले ४ अर्ब ५० करोड रुपैयाँ अनुदान पाउनेछ । निर्माण, स्वामित्व, सञ्चालन र हस्तान्तरण (बुट) मोडलमा निर्माण हुने आयोजनाले व्यापारिक रूपमा विद्युत् उत्पादन गरेको २५ वर्षपछि चालू हालतमा नि:शुल्क सरकारले पाउनेछ । २५ वर्षमा आयोजनाबाट नेपालले ३ खर्ब ४८ अर्ब रुयैयाँ लाभ पाउने अनुमान लगानी बोर्डले गरेको छ ।
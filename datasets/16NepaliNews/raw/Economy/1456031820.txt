
﻿नेपालगञ्ज, ९ फागुन – बाँकेका विभिन्न स्थानमा कृषकले लगाएको केराखेतीमा गुभो मर्ने समस्या देखिएको छ । यो समस्या देखिएपछि करिब ७० प्रतिशत केरामा नोक्सानी भएको जिल्ला कृषि विकास कार्यालय बाँकेले जनाएको छ ।
जिल्लाका अधिकांश स्थानमा लगाइएको केराखेतीमा समस्या देखिएपछि कृषक निकै चिन्तित बनेका छन् । कृषि विकास कार्यालयका अनुसार सीतापुर, महादेवपुरी तथा फत्तेपुरका कृषकले लगाएको अधिकांश केराखेतीमा गुभो मर्ने समस्या देखिएको छ ।
सीतापुरमा मात्र ८ बिगाह क्षेत्रफलमा लगाएको व्यावसायिक केराखेतीमा गुभो मर्ने समस्या देखिएको छ । यो समस्याले सबै स्थानका केरामा करिब ७० प्रतिशत नोक्सानी पुगेको जिल्ला कृषि विकास कार्यालयले जनाएको छ ।
सीतापुरका कृषक क्षत्र बिसीले ५ बिगाह र मालती खड्काले ३ बिगाह क्षेत्रफलमा लागाएको केरामा गुभो मर्ने समस्या देखिएपछि आफूहरु समस्या परेको बताएका छन् । उनीहरु दुवैले यसबारे कृषि कार्यालयमा जानकारी पनि गराएका छन् ।
यसैगरी फत्तेपुरका कृषक रामु चौधरीले पनि त्यहाँ लगाइएको अधिकांश कृषकका केरामा गुभो मर्ने समस्या देखिएपछि सबै चिन्तित भएको बताए । जिल्लाका सीतापुर, फत्तेपुर र महादेवपुरीबाट केराखेतीमा गुभो मर्ने समस्या भएको जानकारी आएपछि कृषि प्राविधिकलाई गाउँमै पठाएर अनुसन्धान सुरु गरिएको जिल्ला कृषि विकास कार्यालय बाँकेका कृषि प्रसार अधिकृत धनबहादुर पुनले बताए ।
समस्या देखिएका केराको बोटलाई थप अनुसन्धानका लागि काठमाडौंको ल्याबमा पठाइएको उनले जानकारी दिए । असारमा लगाएको केरामा ब्याक्टेरिया हुन सक्ने जनाउँदै उनले त्यसबाट जोगिन कृषकलाई सुझाव र सल्लाह दिँदै आएको पनि बताए ।
ल्याबमा पठाइएको केराको रिपोर्ट आउन २ सातासम्म लाग्ने जनाउँदै जिल्ला कृषि कार्यालयले त्यसपछि केराखेतीको समस्या हटाउन क्रियाशील हुने जनाएको छ । जिल्लाका अन्य विभिन्न स्थानबाट पनि केराखेतीमा विभिन्न प्रकारका रोग लागेको सूचना आएको छ ।
  केरामा गुभो मर्नेे समस्या        
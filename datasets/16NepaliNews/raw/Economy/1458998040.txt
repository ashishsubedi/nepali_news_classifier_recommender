
﻿नेपालगन्ज, १३ चैत  – सरकारी असहयोगले बाँकेको राप्तीपारीका ९ वटा गाबिसमा  बिद्युत बिस्तारको लागि समस्या भएको छ ।  कोहलपुरदेखि बैजापुरसम्म बिद्युत बिस्तार गर्न सरकारी निकाय असहयोग गरेको स्थानीय बासिन्दाले आरोप लगाएका छन् ।
कोहरलपुरदेखि बैजापुरसम्म ३३ हजार केभी र त्यहाँबाट नरैनापुरसम्मको लागि ११ हजार केभीलाइन बिस्तार गर्न असहयोग भएको हो । स्थानीयहरुले वि.सं २०६३ मा राप्तीपारी विद्युत विस्तारका लागि गठित सोनारी बघौडा सामुदायिक विद्युतीकरण मूल समितिलाई विकास बजेट कटौती गरेर रकमसमेत बुझाइसकेका छन् । उनीहरुले सो समितिलाई ३ करोड ३८ लाख ४७ हजार रुपैयाँ हस्तान्तरण गरेका हुन् ।
वि.सं २०६७ सालदेखि बिद्युत बिस्तारको कार्य निरन्तर जारी रहेपनि सरकारी असहयोगको कारण हालसम्म पूरा नभएको हो । कर्मचारीको लापरवाही र ठेकेदारको मनोमानीले गाउँमा विद्युत विस्तारले पूर्णता नपाएको स्थानीय  बताउँछन् ।
बिद्युत बिस्तार रोकिनुमा ठेकेदार राजेन्द्र मिश्राले क्षेत्रीय विद्युत प्राधिकरणलाई, प्राधिकरणले जिल्ला वन कार्यालय र विभागलाई आरोप प्रत्यारोप लगाउँदै आएका छन् । समस्या समाधानको लागि बाँकेका सहायक जिल्ला अधिकारी गन्ज बहादुर एमसीको संयोजकत्वमा सहजीकरण समिति पनि गठन भएको थियो । ‘सहजीकरण समितिले गर्नुपर्ने काम गरेको छ,’ समितिका संयोजक तथा सहायक प्रजिअ एमसीले भने, ‘विद्युतका र बनका कर्मचारी, ठेकेदार, स्थानीय समिति, बासिन्दा लगायतलाई हामीले एउटै मञ्चमा उभ्याउन सफल भएका छौं ।’
उनले बन बिभागमा फाइल पेश भएपछि खासै प्रगति हुन नसकेको बताए ।   विद्युत विस्तारका लागि बनबाट समस्या आइरहेको छ । उनले भने,‘वातावरणीय प्रभाव मूल्यांकन जाँच हुनासाथ बिस्तारको काम द्रुतगतिमा अघि बढ्छ ।’
वन कटानको लागि स्थानीय सामुदायिक बनको पनि निर्णय र सिफारिस पेश भइसकेको छ । बाँके क्षेत्र नं.२ं का सांसद तथा सरसफाइ राज्यमन्त्री दिनेशचन्द्र यादवले विद्युतीकरणका लागि पहल भइरहेको बताए । उता, बन विभागले मन्त्री परिषद्को निर्णय आवश्यक भएको भन्दै समस्या श्रृजना गरेको छ ।
‘राप्तीपारीका लागिमात्र समस्या खडा गर्ने काम हुन्छ,’ मन्त्री यादवले भने । बाँकेका जिल्ला वन अधिकृत पुष्पराज बर्तौलाले आवश्यक प्रक्रिया पुर्याएर फाइल बन विभागमा पठाइएकोले जानकारी दिए ।
  बिद्युत बिस्तारमा सरकारी असहयोग        
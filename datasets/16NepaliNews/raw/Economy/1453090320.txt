
﻿नयाँ पत्रिकाकाठमाडौं, ४ माघ
भारतीय आयल कर्पोरेसन (आइओसी)ले नेपाललाई नियमित कोटाअनुसार ग्यास दिन आनाकानी गरिरहेको छ । नेपाल आयल निगमले आइओसीको बरौनी रिफाइनरीबाट सबैभन्दा धेरै १४ हजार टन ग्यास मासिक रूपमा ल्याउने सम्झौता गरेको छ ।
सम्झौतापछि बरौनी रिफाइनरीले सामान्य अवस्थामा दैनिक औसतमा २५ बुलेटमा ग्यास लोड गर्दथ्यो, तर अहिले मुस्किलले ५–६ वटा बुलेटमा मात्रै ग्यास भर्ने गरेको निगमका प्रबन्ध–निर्देशक गोपालबहादुर खड्काले जानकारी दिए ।
‘आइओसी हामीलाई नियमित कोटाअनुसार ग्यास दिन मानिरहेको छैन,’ उनले भने । निगमका निर्देशक मुकुन्द घिमिरे नयाँदिल्लीस्थित आइओसीको प्रधान कार्यालय पुगेर ग्यास आपूर्ति बढाउने विषयमा छलफल गरी आइतबार फर्किएका छन् । बरौनीबाट लोडिङ बढाउन आइओसी अधिकारीलाई आग्रह गरेको खड्काले बताए ।
‘हामीले आइओसी हेडक्वार्टर पठाएका कर्मचारीले बरौनीबाट लोडिङ बढाउन आग्रह गरेका छन् । त्यहाँबाट कम्तीमा पनि नियमित कोटाअनुसारको ग्यास दिन भनेका छन्,’ उनले भने, ‘तर, आइओसीले हेर्छु भन्ने जवाफ मात्रै फर्कायो लोडिङ बढाएको छैन ।’
ग्यास उद्योगीका अनुसार केन्द्र सरकारबाटै आइओसीलाई नेपालमा धेरै ग्यास नपठाउन दबाब छ । ग्यास उद्योग संघ अध्यक्ष शिवप्रसाद घिमिरेले आइओसी अधिकारीसँग कुरा गर्दा सरकारबाटै दबाब परेकाले धेरै ग्यास दिन नसकिएको जवाफ फर्काउने गरेको बताए । ‘आइओसी अधिकारीसँग हाम्रो नियमित कुरा हुन्छ । उनीहरूले अनौपचारिक कुराकानीमा केन्द्र सरकारबाटै दबाब परेकाले धेरै ग्यास दिन नसकेको बताउने गरेका छन्,’ उनले भने ।
निगम निर्देशक घिमिरे आइओसीलाई ग्यास लोडिङ बढाउन सहमत गराई थप बुलेट भाडामा लिने गृहकार्य गरी दिल्ली गएका थिए । तर, आइओसीले नै धेरै ग्यास नदिँदा बुलेट थप्न पहल नभएको खड्काले बताए । ‘आइओसीले ग्यास लोडिङ बढाउन सहमति जनाए छोटो समयका लागि २ सय बुलेट थपेर भाडामा चलाउने तयारीमा थियौँ,’ खड्काले भने ।
हाल ग्यास उद्योगीले भारतीय ढुवानी व्यवसायीसँग मिलेर करिब ४ सय ५० बुलेटको भाडा तिरेर ग्यास ओसारिरहेका छन् । ‘आइओसी अधिकारीले आज सकिएन भोलि दिन्छौँ जस्ता कुरा गरेर ग्यास लोडिङ गर्न आनाकानी गरिरहेका छन्,’ खड्काले भने ।
निगमले आइओसीको बरौनीबाहेक हल्दियाबाट १२ हजार, मथुराबाट ६ हजार र पानीपत रिफाइनरीबाट २ हजार टन ग्यास ल्याउने समझदारी गरेको छ ।
सामान्य अवस्थामा दैनिक औसतमा ६६ बुलेट आउने गरेकोमा हाल आइओसीले १५–२० बुलेट ग्यास मात्रै दिने गरेको उद्योगीले जनाएका छन् ।
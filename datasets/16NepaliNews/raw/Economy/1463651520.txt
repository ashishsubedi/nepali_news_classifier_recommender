
﻿अच्युत पुरी/नयाँ पत्रिकाकाठमाडौं, ६ जेठ
त्रिभुवन अन्तर्राष्ट्रिय विमानस्थलको आन्तरिकतर्फ निर्मित नयाँ टर्मिनल भवन सञ्चालनमा आएको  छ । नेपालका आन्तरिक विमानस्थलमध्ये नमुनाको रूपमा रहेको नयाँ टर्मिनल भवन सञ्चालनमा आएसँगै यात्रुले आन्तरिकतर्फसमेत अन्तर्राष्ट्रियस्तरको सेवा उपयोग गर्न पाउने विमानस्थलका महाप्रबन्धक देवानन्द उपाध्यायले जानकारी दिए । ‘नेपालमा आन्तरिकतर्फ पहिलोपटक अत्याधुनिक सुविधासम्पन्न भवन बनेको छ,’ उनले भने, ‘अब आन्तरिक उडानका यात्रुले विमानस्थलमा भोग्दै आएको सास्ती धेरै हदसम्म समाधान हुन्छ ।बौद्ध सम्मेलनले भवन सञ्चालनको दबाब
नेपाल नागरिक उड्डयन प्राधिकरणको आन्तरिक स्रोतबाट निर्मित भवन केही महिनाअघि नै निर्माणसम्पन्न भइसकेको भए पनि सञ्चालनमा भने ल्याइएको थिएन । विमानस्थल स्रोतअनुसार बुद्ध जयन्तीको अवसरमा आयोजित अन्तर्राष्ट्रिय बौद्ध सम्मेलनमा आउने पाहुनालाई सकारात्मक प्रभाव पार्ने उद्देश्यस्वरूप भवन सञ्चालन गर्ने निर्णय गरिएको हो । ‘विविध आन्तरिक कारणले भवनको औपचारिक सञ्चालन हुन सकेको थिएन,’ विमानस्थलका एक अधिकारीले भने, ‘पाहुनालाई देखाउने बहनामै भए पनि खुल्यो राम्रै भयो ।’ बिहीबारदेखि राजधानीमा दुईदिने अन्तर्राष्ट्रिय बौद्ध सम्मेलन आयोजना हुँदै छ । बौद्ध सम्मेलनमा आएका पाहुना शनिबार यही टर्मिनल भवन प्रयोग गरी भैरहवाका लागि उड्नेछन् ।१२ करोड लागत
विमानस्थलस्थित आन्तरिकतर्फको नयाँ टर्मिनल भवन करिब १२ करोड रुपैयाँ लागतमा बनेको हो । सन् २०१३ बाट निर्माण थालिएको टर्मिनल भवन तोकिएको अवधिभन्दा एक वर्ष ढिला गरी सञ्चालनमा आएको हो । प्रारम्भिक डिजाइनअनुसार भवन तयार पारिएको र भवन सञ्चालनमा आएसँगै यात्रुको सुझाबका आधारमा थप सेवा सुविधा विस्तार गर्दै जाने योजना रहेको विमानस्थल व्यवस्थापनको भनाइ छ । प्राधिकरणले यही डिजाइनको भवन जनकपुरमा समेत निर्माण गरिरहेको छ ।के–के छन् विशेषता
नयाँ टर्मिनल भवनमा अहिले सेवा सञ्चालन गरिरहेका सबै वायुसेवा कम्पनीका काउन्टर राखिएको छ । थप विमान कम्पनी आए पनि उनीहरूलाई समेत काउन्टर बनाउने पुग्ने स्थान रहेको छ । २ हजार २ सय वर्गमिटर क्षेत्रफलमा फैलिएको टर्मिनल भवनभित्र पुरानो टर्मिनलमा झैँ यात्रुले भीडभाडको सामना गर्नु नपर्ने महाप्रबन्धक उपाध्यायले जानकारी दिए । पुराना टर्मिनल हुँदा ब्यागेज बाहिरबाट आउने र खुला स्थानमा तँछाडमछाड गरी लिनुपर्ने बाध्यता थियो ।
नयाँ टर्मिनल भवनमा भने ब्यागेज भवनभित्रै आउनेछ । त्यसका लागि छुट्टै एराइभल हलको व्यवस्था गरिएको छ । विशेषगरी नेपालभित्रकै टाढाका गन्तव्य
(धनगढी, नेपालगन्ज, झापालगायत)बाट काठमाडौं आएका यात्रुले हलभित्रै शौचालय प्रयोग गरी, फ्रेस भएर ब्यागेजसहित बाहिर निस्कन पाउनेछन् । यसबाट विमानस्थलको छवि उकास्नसमेत सहयोग गर्ने विश्वास विमानस्थल व्यवस्थापनको छ । भवनमा प्रस्थान, आगमन र कार्गो गरी तीन कक्ष बनाइएको छ ।
टर्मिनल भवनको प्रस्थान कक्षभित्र एयरलाइन्सका काउन्टरबाहेक सुरक्षा जाँच कक्ष, विमानस्थल कार्यालय, टिकट कक्ष, ब्यागेज कक्ष, एटिएम काउन्टरजस्ता सुविधा रहेका छन् । आगमनतर्फ भने ब्यागेज कक्ष, पसल, टेलिफोन बुथ, रेस्टुराँजस्ता सुविधा उपलब्ध छ । दुवै कक्षमा शौचालयको व्यवस्था गरिएको र एसीजस्ता सुविधा क्रमश: थप गर्दै जाने योजना रहेको उपाध्यायले जानकारी दिए ।
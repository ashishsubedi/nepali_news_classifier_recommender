
﻿
सचेन गौतम/नयाँ पत्रिकाकाठमाडौं, २ फागुन
औद्योगिक तथा व्यापारिक ग्राहकले लोडसेडिङ अर्थात् विद्युत् खपत नगरेको वेलाको डिमान्ड शुल्क नेपाल विद्युत् प्राधिकरणलाई तिर्नुपर्ने भएको छ । विद्युत् खपत नगरेको अवधिको डिमान्ड शुल्क प्राधिकरणले लिन नपाउने यसअघि आफैँले गरेको फैसलालाई सर्वोच्चले उल्ट्याएको हो ।
सर्वोच्चका न्यायाधीशद्वय ओमप्रकाश मिश्र र जगदीश शर्मा पौडेलको २१ माघको इजलासले विद्युत् खपत नगरेको वेलाको पनि डिमान्ड शुल्क प्राधिकरणले लिन पाउने फैसला गरेको हो । डिमान्ड शुल्क महिनाभर एकछिन पनि विद्युत् आपूर्ति रोकिँदैन भन्ने सिद्धान्तका आधारमा लिने गरिन्छ ।
प्राधिकरणले ६६, ३३ र ११ केभीबाट उद्योग र ठूला ग्राहकलाई विद्युत् दिइरहेको छ । ६६ केभी र त्यसभन्दा माथिका औद्योगिक ग्राहकको डिमान्ड शुल्क प्रतिकेभिए प्रतिमहिना २ सय २० रुपैयाँ छ । ३३ केभीका औद्योगिक ग्राहकले डिमान्ड शुल्क प्रतिकेभिए प्रतिमहिना २ सय ३० रुपैयाँ तिर्नुपर्छ । यसैगरी, ११ केभीबाट विद्युत् लिन औद्योगिक ग्राहकले डिमान्ड शुल्क प्रतिकेभिए प्रतिमहिना २ सय ३० रुपैयाँ तिर्दै आएका छन् । यसैगरी प्राधिकरणले व्यापारिक तथा गैरव्यापारिक प्रतिष्ठानसँग पनि डिमान्ड शुल्क लिँदै आएको छ ।
सर्वोच्चका तत्कालीन न्यायाधीशद्वय बलराम केसी र प्रकाश वस्तीको ५ जेठ ०६८ को इजलासले विद्युत् आपूर्ति नै नगरी स्वीकृत केभिएका आधारमा डिमान्ड शुल्क लगाइने व्यवस्था उपभोक्ता हितविपरीत भएको फैसला गरेको थियो । विद्युत् आपूर्ति नै नभएको समयको डिमान्ड शुल्क लगाउने निर्णय न्यायोचित नभएको फैसला गर्दै सर्वोच्चले लोडसेडिङ भएको अवधिको डिमान्ड शुल्क नलिन प्राधिकरणलाई आदेश दिएको थियो । तर, प्राधिकरणले सर्वोच्चको फैसला कार्यान्वयन गरेको थिएन ।
प्राधिकरणले डिमान्ड शुल्क लिन नपाउने फैसलाको विरुद्धमा पुनरावलोकनका लागि सर्वोच्चमा निवेदन दिएको थियो । यसअघि गरिएको फैसलालाई उल्ट्याउँदै सर्वोच्चले डिमान्ड शुल्क लिने प्राधिकरणको निर्णयलाई न्यायोचित ठहर गरेको हो ।
लोडसेडिङका वेलाको पनि डिमान्ड शुल्क लिने प्राधिकरणको निर्णय गैरकानुनी भएको दाबी गर्दै मोरङ व्यापार संघका तर्फबाट महेश जाजुले सर्वोच्चमा रिट दायर गरेका थिए । न्यायाधीशहरू केसी र वस्तीको इजलासले विद्युत् आपूर्ति गर्न नसक्ने अवस्थाको पनि स्वीकृत केभिएको आधारमा डिमान्ड शुल्क तिर्नुपर्ने व्यवस्थालाई स्वेच्छाचारी र उपभोक्ता एवं औद्योगिक व्यवस्थाविरोधी भएको फैसला गरेको थियो । आर्थिक उदारीकरणअन्तर्गत खुला बजारमुखी अर्थतन्त्र र नेपालले अपनाएको निजी–सार्वजनिक साझेदारीको अभियानसमेतलाई नकारात्मक प्रभाव पार्ने फैसला गरेको थियो ।
मोरङ व्यापार संघले लोडसेडिङ अवधिको पनि डिमान्ड शुल्क निर्णयमा आपत्ति जनाउँदै आएको छ । स्वीकृत केभिएअनुसार विद्युत् सप्लाई पाउने आधारमा नै उद्योगमा लगानी हुने हुँदा यस्तोखालको डिमान्ड शुल्कले उद्योगमा लगानी निरुत्साहित हुने संघको दाबी छ ।
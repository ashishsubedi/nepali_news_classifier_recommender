
﻿पुँजी वृद्धि भयो, तर पर्याप्तता अनुपात उस्तै
नयाँ पत्रिकाकाठमाडौं, २१ फागुन
बैंक तथा वित्तीय संस्थाको मर्जरले संस्थागत सुशासनमा सुधार भएको सरोकारवालाले बताएका छन् । मर्जरपछि वित्तीय संस्थाबाट कमजोर संस्थागन सुशासन हुनेहरू बाहिरने गरेको उनीहरूको अनुभव छ । नेसनल बैंकिङ इन्स्टिच्युट (एनबिआई)ले काठमाडौंमा बिहीबार आयोजना गरेको ‘मर्जरका चुनौती र अवसर’ विषयक सम्मेलनमा बैंकरहरूले यस्तो बताएका हुन् ।
मर्जरपछि स–साना संस्थामा धेरै सञ्चालक रहँदा हुन सक्ने आर्थिक हिनामिनाको सम्भावना कम भएको एनबिआईका अध्यक्ष एवं लुम्बिनी बैंकका प्रमुख कार्यकारी अधिकृत शोभनदेव पन्तले बताए । उनका अनुसार मर्जरपछि सीमित र छानिएका व्यक्ति मात्र सञ्चालकमा पुग्ने भएकाले आर्थिक हिनामिना घट्नुका साथै संस्थागत सुशासनको अन्य पक्षमा पनि सुधार भएको छ ।
मर्जरले बैंैक तथा वित्तीय संस्थाको पुँजी वृद्धिमा जोड दिए पनि पुँजी पर्याप्तता अनुपात बलियो बनाउनेतर्फ ध्यान नदिएको उनले बताए । ‘पुँजी वृद्धिसँगै जोखिम पनि बढ्यो भने मर्जरको औचित्य हुँदैन,’ उनले भने, ‘त्यसका लागि पुँजी वृद्धिसँगै पुँजी पर्याप्तता अनुपात वृद्धिमा पनि जोड दिनुपर्छ ।’
नेपाल राष्ट्र बैंक आक्रामक रूपमा बैंक तथा वित्तीय संस्था मर्जर गराउन लागेको तर्फ इंगित गर्दै पन्तले भने, ‘कुनै पनि निर्णय गर्दा त्यसले भविष्यमा पार्ने प्रभावका बारेमा पनि ध्यान दिइयोस् ।’ विगतमा भएका कतिपय निर्णयकै कारण अहिले वित्तीय क्षेत्रले समस्या भोगिरहेकोले त्यस्तो गल्ती नदोहोर्‍याउन उनले राष्ट्र बैंकलाई सुझाब दिए ।
कार्यक्रममा नेपाल राष्ट्र बैंकका गभर्नर डा. चिरञ्जीवी नेपालले बैंक तथा वित्तीय संस्थाको पुँजी आधार कम भएकै कारण व्यवसायको विस्तारमा अवरोध देखिएको बताए । उनले भने, ‘बैंकको पुँजी अन्तर्राष्ट्रिय मापदण्डको बनाउन पूँजी वृद्धिको निर्देशन दिएको हो । अर्थतन्त्रको आकार ६ खर्ब हुँदा तोकिएको न्यूनतम पुँजी लिएर अहिलेसम्म बैंकहरू चलिरहेको उनले बताए । उनले भने, ‘अहिले कुल गार्हस्थ्य उत्पादनको आकार २२ खर्ब पुगिसक्यो । अर्को वर्षसम्म २८ खर्ब पुग्छ ।’
गभर्नरले मुलुकमा धेरै वित्तीय संस्था भए पनि ती सबल हुन नसक्दा अहिलेसम्म १३ वटा बैंक तथा वित्तीय संस्थाको व्यवस्थापन राष्ट्र बैंकले सम्हाल्नुपरेको बताए । ‘राष्ट्र बैंकले समस्याग्रस्त विभाग नै खोलेर स्रोतसाधन खर्चनुपरेको छ,’ उनले भने । यही समस्या नआउन् भनेर पुँजी वृद्धिको निर्णय लिएको उनले प्रस्ट्याए । मर्जर प्रक्रियालाई अझ सरल र सहज बनाउन नियम परिवर्तन गर्न लागिएको उनले बताए ।
कार्यक्रममा बैंकरहरूले मर्जरपछि कर्मचारी व्यवस्थापन र उनीहरूको क्षमता विकास तथा प्रविधिको प्रयोगजस्ता सामान्य कुरामा समेत मर्जरले समस्या निम्त्याउने गरेको बताएका थिए । उनीहरूका अनुसार अहिलेको सवाल मर्जर कसरी गर्ने र पुँजी कसरी बढाउने नभई मर्जरपछिको जोखिम न्यूनीकरण र जनशक्ति तथा प्रणालीमा
एकीकरण कसरी गर्ने भन्नेमा केन्द्रित रहेको छ । यस्ता सवाललाई पनि केन्द्रीय बैंकले नीतिगत तहबाट समाधान खोज्नुपर्ने उनीहरूको भनाइ थियो ।
सम्मेलनमा नेपाल राष्ट्र बैंकका कार्यकारी निर्देशक लक्ष्मीप्रपन्न निरौला, वरिष्ठ चार्टड एकाउन्टेन्ट सुदर्शनराज पाण्डे, एनएमबी बैंकका नायब प्रमुख कार्यकारी अधिकृत सुनील केसी, सिभिल बैंकका नायब प्रमुख कार्यकारी अधिकृत गोविन्द गुरुङ तथा काष्ठमण्डप विकास बैंकका प्रमुख कार्यकारी अधिकृत तथा डेभलपमेन्ट बैंकर्स एसोसिएसन नेपालका कोषाध्यक्ष उमेशसिंह भण्डारीले कार्यपत्र प्रस्तुत गरेका थिए ।

﻿नयाँ पत्रिकाकाठमाडौं, ४ चैत
भारतको राजधानी नयाँदिल्लीस्थित इन्दिरा गान्धी अन्तर्राष्ट्रिय विमानस्थलबाट काठमाडौंका लागि उड्ने तयारीमा रहेको नेपाल एयरलाइन्सको जहाजमा बिहीबार बम–आतंक फैलाइएको छ ।
बिहीबार अपराह्न काठमाडौं उडानका क्रममा रहेको ‘आरए २०६’ जहाजमा बम भएको हल्ला चलेपछि गरिएको सुरक्षा जाँचका क्रममा कुनै वस्तु फेला नपरेको नेपाल एयरलाइन्सका प्रबन्ध निर्देशक सुगतरत्न कंसाकारले जानकारी दिए । ‘सुरक्षा जाँचपछि यात्रुसहित जहाज काठमाडौं आएको छ,’ उनले भने ।
निगमका अनुसार बिहान १२:४० मा त्रिभुवन अन्तर्राष्ट्रिय विमानस्थलमा अवतरण गर्ने तालिका थियो । विमानमा १ सय ५५ यात्रु र ९ जना चालकदलका सदस्य रहेका थिए । भारतीय सञ्चार माध्यमका अनुसार बिहीबार नै दिल्लीबाट भुवनेश्वर उडानमा रहेको एयर इन्डियाको विमानमा पनि बम रहेको हल्ला चलाइएको थियो । यसअघि पनि दिल्ली विमानस्थलबाट काठमाडौं उडानमा रहेका विमानमा बम रहेको हल्ला पटक–पटक चलाइँदै आएको छ ।

﻿नयाँ पत्रिकाकाठमाडौं, ७ जेठ
गौतम बुद्ध नेपालमा जन्मिएको तथ्यलाई थप पुष्टि गर्नुनपर्ने सरोकारवालाले बताएका छन् । बिहीबारदेखि राजधानीमा सुरु दुई दिने अन्तर्राष्ट्रिय बौद्ध सम्मेलनका सहभागीले बुद्धका विभिन्न रूप हुने भन्दै शाक्यमुनि बुद्धको जन्मबारे विवाद गर्नु आवश्यक नरहेको बताएका हुन् । बुद्ध र बुद्ध दर्शनलाई छुट्याउन नमिल्ने उनीहरूको निष्कर्ष छ ।
सम्मेलन उद्घाटन गर्दै प्रधानमन्त्री केपी शर्मा ओलीले बुद्ध र लुम्बिनीबारे अन्तर्राष्ट्रियस्तरमा खोज तथा अनुसन्धानका लागि गुरुयोजना बनेको भन्दै त्यसको कार्यान्वयनमा सरकार प्रतिबद्ध रहेको बताए । सम्मेलनले बुद्ध र लुम्बिनीबारे विश्वभर रहेका भ्रम चिर्ने भन्दै उनले बुद्ध र लुम्बिनीबारे थप पुष्टि गरिरहनुनपर्ने उल्लेख गरे । ‘लुम्बिनी गौतम बुद्धको जन्मस्थानसँगै बुद्धिजमको स्रोत पनि हो,’ उनले भने, ‘लुम्बिनीको दीर्घकालीन विकासका लागि सम्मेलन मार्गनिर्देश बन्नेछ । बृहत्तर लुम्बिनीको काम लुम्बिनी विकास कोषमार्फत अघि बढिसकेको भन्दै उनले यस अभियानमा नेतृत्व लिन लुम्बिनी विश्वविद्यालयसँग आग्रहसमेत गरे ।बुद्धिस्ट सर्किटको केन्द्र नेपाल : पर्यटनमन्त्री
पर्यटनमन्त्री आनन्दप्रसाद पोखरेलले नेपाललाई अन्तर्राष्ट्रिय बुद्धिस्ट सर्किटको केन्द्रका रूपमा स्थापित गर्नुपर्ने बताए । आलिसान दरबार, सुन्दर श्रीमती र मायालु छोरालाई छाडेर ज्ञानको खोजीमा निस्किएका गौतम बुद्धको जन्मस्थान आफैँमा बुद्ध दर्शनको उद्गमस्थल रहेको भन्दै उनले नेपाललाई बुद्धिस्ट सर्किटको केन्द्र घोषणा गर्नुपर्ने बताएका हुन् ।
कार्यक्रममा बुद्धिस्ट एसोसिएसन अफ चाइनाका उपाध्यक्ष यिन सुनले चिनियाँ अनुसन्धानकर्ताका अध्ययनबाट समेत बुद्धको जन्म लुम्बिनीमा भएको प्रमाणित गरिसकेको उल्लेख गरेका थिए । भारतीय बौद्ध भिक्षु राहुल बोधी महाथिरोले शाक्यमुनि बुद्धको जन्म नेपालमै भएको बताए ।२८ राष्ट्रका प्रतिनिधि सहभागी
बिहीबार र शुक्रबार सञ्चालन हुने सम्मेलनमा भाग लिन २८ राष्ट्रका ३ सय ८५ जना प्रतिनिधि तथा बौद्धभिक्षु सहभागी रहेको आयोजक संस्कृति, पर्यटन तथा नागरिक उड्डयन मन्त्रालयले उल्लेख गरेको छ । सम्मेलनमा चीन र भारतसहित अस्ट्ेरलिया, बंगलादेश, भुटान, कम्बोडिया, अमेरिका, बेलायत, टर्की, मलेसिया, दक्षिण कोरियालगायत मुलुकबाट प्रतिनिधि आएका छन् । सम्मेलनमा करिब दुई दर्जन कार्यपत्र प्रस्तुत हुने र छलफलबाट निस्किएको निष्कर्षलाई शनिबार बुद्धजयन्ती समारोहका अवसरमा घोषणापत्रका रूपमा जारी गर्ने कार्यक्रम छ । सरकारले शनिबार बुद्धजयन्ती समारोह भने लुम्बिनीमा मनाउने कार्यक्रम राखेको छ ।कमजोर व्यवस्थापन
बिहीबार सम्मेलनको उद्घाटन समारोह भने आयोजकको कमजोर व्यवस्थापनका कारण भद्रगोल बनेको थियो । काठमाडौंको पाँचतारे होटेल सोल्टीमा आयोजित कार्यक्रमको उद्घाटनका अवसरमा हल क्षमताभन्दा पाहुना अत्यधिक भएपछि कार्यक्रम भद्रगोल देखिएको थियो । नेपाल सरकारका मन्त्रीले समेत बस्ने स्थान नपाएको गुनासो गर्दै हलबाट बाहिरिएका थिए ।
सांसद, नेपाल सरकारका सचिव तथा सहसचिव, विशिष्ट अतिथि, व्यापारी तथा विभिन्न व्यावसायिक संघसंस्थाका प्रतिनिधि हलपछाडि उभिएर प्रोजेक्टरमार्फत उद्घाटन सत्र अवलोकन गरिरहेका देखिन्थे । कार्यक्रममा अत्यधिक पाहुना ओइरिएपछि कार्यक्रम मूल समारोह आयोजक समितिका अध्यक्ष तथा पर्यटनमन्त्री आनन्दप्रसाद पोखरेल भन्दै थिए, ‘यस्तो होला भन्ने त मैले कल्पनै गरेको थिइनँ ।’ हलको मुख्य गेटमा खटिएर पाहुनालाई भित्र छिराइरहेका पर्यटन मन्त्रालयका सचिव प्रेमकुमार राईले मन्त्रीको भनाइ सकिनासाथ भने, ‘हामीले त पहिले नै यस्तो हुन्छ भनेका थियौँ ।’
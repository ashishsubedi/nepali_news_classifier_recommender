
﻿काठमाडौं/ राष्ट्रिय सहकारी संघको पछिल्लो तथ्यांकअनुसार सेयर पुँजी ६३ अर्ब र बचत २ खर्ब २ अर्ब रुपैयाँ रहेकामा १ खर्ब ८८ अर्ब रुपैयाँ परिचालन भएको छ । राष्ट्रिय सहकारी विकास संघको हालै सम्पन्न २३औँ वार्षिक साधारणसभामा संघ अध्यक्ष केशव प्रसाद बडालले प्रस्तुत गरेको वार्षिक प्रतिवेदनमा १ खर्ब ८८ अर्ब रुपैयाँ परिचालन भएको जानकारी दिएका हुन्।
अध्यक्ष बडालले हाल नेपालमा प्रारम्भिक सहकारी संस्था ३२ हजार ६ सय ६३, जिल्लास्तरीय ३ सय २१, केन्द्रीय २०, राष्ट्रिय सहकारी बैंक एक तथा अभिभावक निकायका रूपमा राष्ट्रिय सहकारी संघ रहेको बताए । कार्यक्रममा उपप्रधानमन्त्री तथा सहकारी तथा गरिबी निवारणमन्त्री चित्रबहादुर केसीले सहकारी आत्मर्निभरको मुख्य पाटो रहेकाले सिद्धान्त र मूल्य मान्यताको आधारमा गुणात्मक विकास गर्नुपर्नेमा जोड दिएका थिए ।
सहकारी मन्त्रालयका सचिव शंकरप्रसाद अधिकारीले अर्थतन्त्रको सबल विकासका लागि मुलुकभर नै सहकारी विकास गर्नुपर्ने आवश्यकता औँल्याएका थिए । उनले सहकारी साझा संस्था भएकाले यसको प्रयोग व्यक्तिगत स्वार्थका लागि भन्दा सामूहिक कार्यका लागि गरिनुपर्ने बताए । संघका वरिष्ठ उपाध्यक्ष मीनराज कँडेलले सहकारी नीति तथा आन्दोलनलाई सफल बनाउन सबैको सहयोग आवश्यक पर्नेमा जोड दिए ।
कार्यक्रममा हालको ऊर्जा संकट कम गर्न दीर्घकालीन नवीकरणीय ऊर्जा क्षेत्रमा सहकारी संघको पहुँच वृद्धि र सहकारीमार्फत जलविद्युत् निर्माणको नीतिगत व्यवस्था गरिनुपर्ने, सरकारले पूर्वाधार नपुगी घोषणा गरेका नगरपालिकामा सञ्चालित सहकारी संघसंस्थालाई गाविससरह पूर्ण कर छुट व्यवस्था गर्नुपर्ने माग सहकारीकर्मीले सरकारसँग राखेका थिए ।नेपाल सहकारी पत्रकार समाजको साधारणसभा
नेपाल सहकारी पत्रकार समाजको पाँचौँ वार्षिक साधारणसभा सम्पन्न भएको छ । साधारणसभा उद्घाटन सहकारी तथा गरिबी निवारणमन्त्री चित्रबहादुर केसीले गरेका थिए । कार्यक्रममा मन्त्री केसीले सहकारीको सही व्यवस्थापन गर्नुपर्ने आवश्यकता औँल्याएका थिए । सहकारी ऐन २०४८ ले सहकारी सञ्चालन भए पनि ऐन पर्याप्त नभएकाले सहकारीमा समस्या देखापरेको उनले बताए ।
सहकारी ऐन निर्माणका लागि मस्यौदा तयार पारी कानुन मन्त्रालयमा पठाइएको मन्त्री केसीले जानकारी दिए । एउटै व्यक्ति सञ्चालक र कार्यकारी प्रमुख बस्न हुने–नहुने, कार्यक्षेत्र एक जिल्लाभन्दा बढी दिन हुने–नहुने विषय स्पष्ट नरहेकाले छलफलबाट निचोडमा पुग्नुपर्ने उनको भनाइ थियो ।
सभासद् एवं राष्ट्रिय सहकारी संघ अध्यक्ष केशव बडालले सहकारी अभियानलाई बाधा पुग्ने विषय सहकारी ऐनमा समावेश गर्न नहुने बताए । सहकारी तथा गरिबी निवारण मन्त्रालयका सचिव शंकरप्रसाद अधिकारीले सहकारी, निजी क्षेत्र र सरकारी क्षेत्र मिलेर नै आर्थिक विकास गर्न सकिनेमा जोड दिए ।
नेपाल बचत तथा ऋण केन्द्रीय सहकारी संघ(नेफ्स्कुन)का अध्यक्ष ऋषिराज घिमिरेले सहकारीमा दोहोरो सदस्यता अन्त्य गर्न मर्जर प्रक्रियामै जानुपर्नेमा जोड दिए । सहकारी पत्रकार समाजले पाँचौँ वार्षिक साधारणसभा अवसरमा संस्थापक अध्यक्ष यादव हुमागाईलाई सम्मान गरिएको संस्थाका अध्यक्ष डिल्ली सापकोटाले जानकारी दिए ।
सहकारी पत्रकार समाजको पाँचौँ वार्षिक साधारणसभाले डिल्लीप्रसाद सापकोटाको अध्यक्षतामा सात सदस्यीय नयाँ कार्यसमिति सर्वसम्मत चयन गरेको छ ।
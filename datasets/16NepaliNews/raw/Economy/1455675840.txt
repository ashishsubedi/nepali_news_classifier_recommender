
﻿सचेन गौतम/नयाँ पत्रिकाकाठमाडौं, ५ फागुन
सरकारले राजस्वबाट उठाउने रकमले साधारण खर्चसमेत नधानिने महालेखा नियन्त्रकको कार्यालयको प्रतिवेदनले देखाएको छ । राजस्वबाट उठेको रकम तलबभत्ता, अनुगमन, मूल्यांकन र भ्रमण खर्च, सामाजिक सेवा, अनुदान, समाजिक सुरक्षा, ऋणको सावाँब्याज भुक्तानी, संस्थानमा लगानीलगायतमा खर्च हुने गरेको छ । ‘यस अवस्थामा राजस्व असुली रकमबाट पुँजी निर्माणमा न्यून खर्च हुने अवस्था देखिएको छ,’ महालेखाको वार्षिक प्रतिवेदनमा उल्लेख छ ।
महालेखा नियन्त्रक कार्यालयले केही दिनअघि सार्वजनिक गरेको गत आर्थिक वर्ष ०७१/७२ को आय–व्याय विवरणअनुसार, ४ खर्ब ५ अर्ब ८७ करोड राजस्व उठेको थियो । सो आवमा सरकारले चालू खर्च ३ खर्ब ३९ अर्ब २८ करोड र वित्तीय व्यवस्थातर्फ १ खर्ब ३ अर्ब ३१ करोड गरी ४ खर्ब ४२ अर्ब ५९ करोड रुपैयाँ साधारण खर्च गरेको छ । सरकारले उठाउने राजस्वले यी दुवै खर्चसमेत नधानेको देखिन्छ ।
वित्तीय व्यवस्थातर्फको रकम आन्तरिक तथा बाह्य ऋणको सावाँब्याज भुक्तानी र संस्थानमा सेयर तथा ऋण लगानीमामा खर्च गरिन्छ । सरकारले संस्थानमा सेयरमा लगानी गर्नेभन्दा पनि ऋण दिने नीति लिँदै आएको छ ।
नागरिकले तिरेको कर विकास निर्माणमा खर्च नहुँदा कर किन तिर्ने भन्ने भावनाको विकास भइरहेको विज्ञहरू बताउँछन् । यद्यपि, विगतमा विकास निर्माणका लागि लिइएको ऋणको सावाँब्याज भुक्तानीमा राजस्वबाट उठेको रकम खर्च गर्नु भनेको अप्रत्यक्ष रूपमा पुँजी निर्माणमै रकम खर्च भएको मान्नुपर्ने सरकारी अधिकारी दाबी गर्छन् । कतिपय संस्थानमा खर्च गरिएको रकम पनि पुँजी निर्माणमै खर्च हुने अर्थ मन्त्रालयले जनाएको छ ।
पुँजीगत खर्च लक्ष्यभन्दा ज्यादै कम भइरहेकाले सरकारलाई स्रोत जुटाउन सहज भएको करविज्ञ रूप खड्काले बताए । ‘लक्ष्यअनुसार नै पुँजीगत खर्च भएमा अहिलेको अवस्थामा राजस्वले धान्नै सक्दैन,’ उनले भने, ‘यसका लागि करको दायरा बढाउनुको विकल्प छैन ।’
राजस्वबाट उठेको रकम सबैभन्दा बढी सामाजिक सेवा अनुदानमा खर्च हुन्छ । गत आवमा भएको चालू खर्चमध्ये सामाजिक सेवा अनुदानमा २३ दशमलव ४ प्रतिशत खर्च भएको महालेखाले जनाएको छ । शिक्षा, स्वास्थ्यलगायतका कार्यक्रममा यो रकम खर्च भएको हो । कुल साधारण खर्चको १६ दशमलव ६ प्रतिशत पारिश्रमिक/सुविधामा जाने गरेको छ । सेवानिवृत्तको सुविधाका लागि ६ दशमलव ४ प्रतिशत रकम खर्च हुने गरेको छ । यो रकम पेन्सन, उपदानलगायतमा खर्च भएको हो ।
साधारण खर्चमध्ये गाविस, नगरपालिका, जिविसलाई दिएको अनुदानमा ६ दशमलव २ प्रतिशत खर्च भएको छ । वृद्ध, अपांग, विधवा भत्तालगायतका सामाजिक सुरक्षामा २ दशमलव ६ प्रतिशत खर्च भएको महालेखाले जनाएको छ ।
वित्तीय व्यवस्थातर्फको सबैभन्दा बढी रकम आन्तरिक ऋण तिर्नमा खर्च हुने गरेको छ । गत आवमा कुल वित्तीय व्यवस्थातर्फको ८ दशमलव ९ प्रतिशत रकम आन्तरिक ऋण तिर्नमा खर्च भएको थियो । यसैगरी, वित्तीय व्यवस्थातर्फको खर्चमध्ये सरकारले ५ दशमलव ३ प्रतिशत संस्थानमा ऋण लगानी गरेको छ ।
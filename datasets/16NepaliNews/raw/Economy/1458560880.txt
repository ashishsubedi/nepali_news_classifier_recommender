
﻿काठमाडौं, ८ चैत – नेपालमा बर्सेनि मदिराको बिक्री बढ्दो छ । मदिरा उद्योगलाई अनुमति दिने र राजस्व उठाउने निकाय आन्तरिक राजस्व विभाग छ । तर, मदिरामा हुने मिसावटलाई नियन्त्रण गर्ने निकाय भने सरकाले व्यवस्था गरेको छैन ।
खाद्य पदार्थ र औषधिजन्य पदार्थमिश्रित पेय पदार्थ पनि नेपाली बजारमा छ्यासछ्यास्ती पाइन्छन् । तर, कुन नियकाले कसरी तिनको नियन्त्रण गर्ने भन्ने नै स्पष्ट छैन ।
सडकछेउमा पाइने चटपटे र पानीपुरी उपभोग गर्ने प्रचलन पनि बढ्दो छ । तर, त्यसमा मिसाइएको पदार्थले उपभोक्ता स्वास्थ्यमा कस्तो असर गर्छ भन्ने विषयमा भने उपभोक्ताले प्रश्न गर्दैनन् । त्यस्ता चटपटे बिक्री गर्नेहरु कुनै पनि निकायमा दर्तासमेत हुँदैनन् । नेपालको संविधान र नेपालले अनुमोदन गरेका अन्तर्राष्ट्रिय सन्धीसम्झौताले उपभोक्ता अधिकारको सुनिश्चितता गरेका छन् । माथिका विषय र यीसँग जोडिने अन्य प्रसंगले भने स्वच्छ खाद्य पदार्थ उपभोग गर्न पाउने अधिकार अनिश्चित बनेको छ । अब भने यस्तै समस्यालाई समाधान गर्न सरकारले पहिलोपटक नीतिगत व्यवस्था गर्न थालेको छ ।
आगामी महिनासम्म नीतिको अन्तिम मस्यौदा तयार गरी मन्त्रालयमा बुझाउने तयारी विभागको छ । मन्त्रालयले आवश्यक थपघट गरेर मन्त्रीपरिषद्मा प्रस्तुत गरेपछि आगामी आर्थिक वर्षसम्म नयाँ नीति लागू हुनेछ । “सडकछेउका चटपटे पसल कुन सरकारी निकायमा दर्ता हुने, ती खाद्यको गुणस्तर कस्तो हुने, ती वस्तु खाएर उपभोक्ता स्वास्थ्यमा नकारात्मक असर परेमा को जवाफदेही हुने ? स्टार होटलमा पाइने खाद्य पदार्थको मापदण्ड कस्तो हुने, खाद्य पदार्थको गुणस्तरका लागि कुन निकायले सर्टिफिकेट दिने ?,” विभागका प्रवक्ता पूर्णचन्द्र वस्तीले भने, “खाद्य पदार्थको गुणस्तर र उपभोक्ता स्वास्थ्यसँग जोडिने यी र यस्तै प्रश्नको उत्तर नयाँ नीतिले दिनेछ ।” जुन निकायबाट, जसरी बजार वा उपभोक्तासम्म खाद्य पदार्थ पुर्याइए पनि त्यसको गुणस्तर नियन्त्रण कुनै न कुनै निकायबाट नियन्त्रण गर्नका लागि नीतिगत अवरोध भएकाले नयाँ नीति ल्याउन लागिएको उनले बताए ।
सरकारले आगामी वर्षदेखि लागू हुने गरी नयाँ खाद्य स्वच्छता नीतिको तयारी गरेको छ । अन्तिम तयारीमा रहेको नीतिलाई सरकारले अनुमोदन गर्ने हो भने सडक छेउमा बिक्री हुने चटपटे, पानीपुरीदेखि स्टार होटलमा बिक्री हुने खाद्य पदार्थलाई नियमन गर्न नीतिगत अवरोध हट्नेछ । कृषि विकास मन्त्रालयअन्तर्गतको खाद्य प्रविधि तथा गुण नियन्त्रण विभागले नीतिको आधारभूत मस्यौदा तयार गरी सरोकारवालासँग सुझाव संकलन गर्न थालेको छ ।
नेपाल विश्व व्यापार संघ, खाद्य वस्तुसम्बन्धी अन्तर्राष्ट्रिय मापदण्ड बनाउने संस्था (कोडेक्स) र इन्फोसानलगायतको सदस्य भइसकेको सन्दर्भमा अन्तर्राष्ट्रिय मापदण्डलाई स्वीकार गरेको देखाउने पनि नयाँ नीतिको तयारी गरिएको हो । नयाँ नीतिले औषधिजन्य र खाद्यजन्य पदार्थको मिश्रणबाट बनाइने पेय पदार्थ, जटिबुटीजन्य उत्पादन, कस्मेटिकजन्य उत्पादनलगायतलाई पनि समेट्नेछ । नीति कार्यान्वयनमा आएपछि खाद्यसँग सम्बन्धित उद्योगहरुलाई घरेलु, साना, मझौला, ठूलो खाद्य उद्योग र आपूर्ति श्रृङ्खलाका सबै सरोकारवालालाई वर्गीकरण गरेर नियमन गरिनेछ ।
२०२३ सालको खाद्य ऐन र नियमावलीले व्यवस्था गरेका कतिपय व्यवस्था अपुरा भएकाले ऐन संशोधनका लागि पनि नीतिले बाटो खोल्ने वस्तीको भनाइ छ । “खाद्य प्रविधि विभागमै दर्ता हुनुपर्छ भन्ने छैन तर सरकारको कुनै न कुनै निकायमा दर्ता गरेर मात्र खाद्य पदार्थको बिक्रीवितरण हुन जरुरी छ,” उनी थप्छन्, “यतिमात्र हैन, क्याटरिङ, स्ट्रिड फुड, पेय पदार्थ, मदिराजन्य, माछामासुलगायत खाद्य पदार्थको नियमन गर्न पनि नीति आवश्यक छ ।” नयाँ बन्ने नीतिका आधारमा सबै विषयलाई समेट्ने गरी कानुन, नियमावली र मापदण्ड तयार गर्न सकिने उनले बताए । नीतिसँगै विभागले खाद्य ऐन र नियमावलीसमेत नयाँ बनाउने तयारी गरिरहेको छ ।
खाद्य उत्पादन, प्रशोधन र बिक्रीवितरणसँग सम्बन्धित असल कृषि अभ्यास (जीएपी), असल स्वस्थ्यकर अभ्यास (जीएचपी), असल उत्पादन अभ्यास (जीएमपी) र असल पशु औषधि अभ्यास (जीभिपी)लगायत अन्तर्राष्ट्रिय मान्यतालाई समेत कडाइ गरिनेछ । खाद्य पदार्थमा हुने विभिन्न प्रकारका विषादी, रासायनिक पदार्थ, प्रति जैविक तथा वातावरणीय प्रदूषणको जोखिमको पहिचान तथा परीक्षण गरेर त्यस्ता वस्तुको अवशेषको तोकिएको मापदण्डभित्रै राख्न अधिकतम सीमा निर्धारण गरेर निगरानी गर्नेलगायत व्यवस्था प्रस्तावित नीतिमा छ ।
नीति बनेलगत्तै अल्कोहोलिक पेय, आनुवंश परिवर्तित खाद्य पदार्थ (जीएम फुड्स), फङ्सनल फुड्स, न्युट्रासुटिकल्स तथा नवविकसित खाद्यलगायतका खाद्य पदार्थ नियमनको लागि राष्ट्रिय कानुन बनाउने योजना सरकारको छ । नीतिले संघीयतमा गएपछि खाद्य स्वच्छता नियमण संरचनासमेत निर्धारण गर्नेछ । स्थानीय, प्रादेशिक, स्थानीय तहमा खाद्य नियमन कार्यालयको स्थापना गर्ने व्यवस्था प्रस्तावित नीतिमा छ । नौलौ खाद्यजन्य रोगव्याधी, मिसावट, दूषित खाद्य पदार्थको प्रभाव तथा विश्लेषणसम्बन्धी शोध कार्य गर्ने र खाद्य स्वच्छता तथा गुणस्तरसम्बन्धी शोध गर्नका लागि विश्वविद्यालय, अनुसन्धान केन्द्रलाई प्रोत्साहन गर्नेलगायत विषय नीतिमा समावेश छन् ।
  सडकदेखि फाइभस्टारको खाना नियमन नीति बन्दै        
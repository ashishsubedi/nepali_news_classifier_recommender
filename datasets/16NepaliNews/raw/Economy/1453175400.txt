
﻿काठमाडौं/ बाग्लुङमा सेयर बजारसम्बन्धी २ दिने तालिम सम्पन्न भएको छ । तालिम सेक्युरिटिज रिसर्चसेन्टर एन्ड सर्भिसेज (एसआरसिएस) र बाग्लुङ इन्भेस्टमेन्ट कम्पनीको संयुक्त आयोजनामा १ र २ माघमा भएको थियो ।
तालिम सेयर बजार विश्लेषक रवीन्द्र भट्टराईले दिएका थिए । तालिममा सेयर बजारबाट हुने फाइदा तथा जोखिम, सेयरमा लगानी गर्दा ध्यान दिनुपर्ने कुरा, कम्पनी छान्ने तरिका, वित्तीय विवरण पढ्ने तरिका, सेयर बजारको लगानी प्रक्रिया, प्राथमिक तथा दोस्रो बजार, सेयर बजारका सूचनाका स्रोत, सिडिएस कम्पनी, डिम्याट खाता खोल्ने तरिका र त्यसका फाइदा, सेयर बजारमा विकास भएका पछिल्ला प्रविधिको विकासलगायतका विषयमा तालिम दिएको थियो ।
तालिममा उद्योगी, व्यापारी, विद्यार्थी, शिक्षक, विभिन्न बैंक तथा वित्तीय संस्थाका कर्मचारी, निजामती कर्मचारीलगायत करिब ३० जनाको उपस्थिति थियो । एसआरसिएसले यसअघि धादिङ, झापाको दमक, धरान, पोखरा, नेपालगन्ज, बुटवल, वीरगन्ज, नारायणगढलगायतका स्थानमा तालिम दिइसकेको छ ।
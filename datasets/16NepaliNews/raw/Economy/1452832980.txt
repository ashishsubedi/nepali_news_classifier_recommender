
﻿
प्रकाश धौलाकोटी/नयाँ पत्रिकातेह्रथुम, १ माघ
उत्पादित दूध जिल्लाबाहिर बिक्री भए पनि उचित मूल्य नपाएको भन्दै जिल्लाको हमरजुङका ५ युवा किसानले गाउँमै छुर्पी उद्योग खोलेका छन् । किसानबाट उत्पादित दूध जिल्लाबाहिर बिक्री गरिँदै आए पनि लागतअनुसारको मूल्य नपाएपछि खेर जान नदिन ५ युवाले छुर्पी उद्योग खोलेका हुन् ।
तेह्रथुममा लामो समयदेखिको तराई बन्द, भारतको अघोषित नाकाबन्दी र भूकम्पका कारण बजार खस्किएपछि उत्पादित दूध न्यून मात्रामा खपत हुँदै आएको छ ।
यस क्षेत्रका किसानको दूध विभिन्न चिस्यान केन्द्रमा संकलन गरी धरान र विराटनगरका डेरीले खरिद गर्दै आएका भए पनि नियमित नहुँदा लागत उठाउन नसकिएको उनीहरूको गुनासो छ । उत्पादित दूध बजार अभावमा नष्ट हुन थालेपछि सदुपयोग हुने गरी छुर्पी उद्योग सञ्चालनमा ल्याइएको उद्योग सञ्चालक सुरेन्द्र खड्काले बताए ।
उनीहरूले किसानबाट दूध संकलन गरी छुर्पी बनाउन करिब १० लाख रुपैयाँको लगानीमा उद्योग खोलेका हुन् । उत्पादित दूध खपत गराउन र किसानलाई सहुलियत दिने उद्देश्यले छुर्पी उद्योग स्थापना गरिएको सञ्चालक युवा उद्यमीले जानकारी दिए ।
दैनिक ५ सय लिटर दूध खरिद गरी उद्योग सञ्चालन थालेका युवा उद्यमीले अहिले दैनिक १५ सय लिटरसम्म दूध खरिद गर्दै आएका छन् । उद्योगी खड्काका अनुसार दैनिक २ हजार ५ सय लिटर दूध संकलन गरेर छुर्पी बनाउन पूर्वाधार निर्माण र उपकरण खरिद गरिएको छ ।
उद्योगमा खड्कासहित डम्बर भट्टराई, लोकेन्द्र बुढाथोकी, लिलम खुलाल र अमर बस्नेतको लगानी छ ।स्वदेशमा रोजगारी नपाएको भन्दै युवा शक्ति विदेशिने क्रम बढिरहेका वेला यी युवाले पूखौँदेखिको कृषि पेसा अँगालेर स्वदेशमै रोजगार बन्न सकिन्छ भन्ने गतिलो उदाहरण दिएको स्थानीय बताउँछन् ।
उनीहरूले उद्योगमा दैनिक ५० केजी छुर्पी र ३० केजी घिउ उत्पादन गर्छन् । उत्पादित छुपी र घिउका लागि बजार समस्या नरहेको सञ्चालक डम्बर भट्टराईले बताए । उत्पादित छुर्पी पूर्वका धरान, विराटनगर, बिर्तामोड, काठमाडौं, पोखरालगायत बजारमा बिक्री हुन थालेको भट्टराईको भनाइ छ ।
दूध छिट्टै नबिग्रिने भएकाले पनि छुर्पी उत्पादन गरिएपछि घाटा नहुने उद्यमी युवाको बुझाइ छ । उनीहरूले व्यावसायिक रूपमा उद्योगलाई स्थापित गर्दै विदेशी बजारमा समेत छुर्पी निर्यातका लागि पहल थालेका छन् ।
स्थानीयस्तरमै छुर्पी उद्योग खुलेपछि गाउँका पशुपालक किसानले दूधको बढी मूल्य पाएका छन् । स्थानीय दूध संकलक डेरीले बढी दूध नलिँदा छुर्पी उद्योगले सोही मूल्यमा किसानसँग दूध खरिद गरिरहेको छ ।
उत्पादित वस्तु बिक्री गर्न नसकिरहेका वेला छुर्पी उद्योगले खरिद गरिदिने भएपछि किसानले लागत उठाउन थालेको आङदिमका स्थानीय खगेन्द्र निरौलाले बताए । मिल्क होलिडे तथा यातायात बन्द हुँदासमेत किसानले दूध बिक्री गर्न पाउने भएकाले पशुपालक किसान छुर्पी उद्योग खुलेपछि दंग छन् ।
उद्योगले नौनी घिउ प्रतिकेजी ६ सय र छुर्पी ८ सय रुपैयाँमा बिक्री गर्दै आएको छ । दूध उमाल्ने, फटाउने, छान्ने, मेसिनमा पेल्ने, क्रिम काट्ने, आगोमा सुकाउने, काटेर टुक्रा पार्नेलगायत काममा उद्योगले स्थानीय ४ जनालाई रोजगारी दिएको छ ।

﻿गोपाल पोखरेल
उदयपुर, ६ पुस – केही महिनाअघिसम्म काठमाडौंमा बस्ने आफन्त तथा साथीभाईलाई तराईबाट जानेको कोसेली पेडा, कुराउनी, गुन्दु्रक, भटमास, कोदोको पिठो, अकबरे खुर्सानीको अचार, अलैंची, अम्लिसोको कुचो आदि हुन्थ्यो । तर, अहिले पेट्रोल, डिजेल र ग्यासलाई प्रमुख कोसेली भएको छ ।
कोही आफन्त वा साथीभाई काठमाडौं जाने खबर पाउनेबित्तिकै प्रायः सबैको एउटै कोसेली माग हुने गरेको छ । काठामाडौंमा भन्दा तराईमा सहज रूपमा पाइने ठानेर उनीहरुले कोसेलीको रूपमा यी वस्तु माग गर्ने गर्छन् । “काठमाडौंका आफन्तले पेट्रोल र १ सिलिन्डर ग्यास कोसेली लिएर आउनू भनेका छन्,” त्रियुगा नगरपालिका–२ का नरेश ढकालले भने, “तराईमा चाहिँ सजिलै पाइन्छ भन्ने ठानेर यसो भनेका होलान् । तर, यहाँ आफूले दाउरामा खाना पकाउन थालेको ३ महिना नाघिसक्यो ।” पेट्रोल नपाएर मोटरसाइकल थन्क्याएको महिनादिन नाघेको उनले सुनाए ।
कतिपयका आफन्तले भने हार्न नसकेर १० हजार रुपैयाँका दरले सिलिन्डर खरिद गरेर आफन्तलाई पठाइदिने र आफैं लिएर जाने गरेका छन् । ३ सय रुपैयाँका दरले खरिद गरेको पेट्रोल पनि धेरैका लागि कोसेली बन्ने गरेको छ । “काठमाडौं जाने बसका यात्रुले कतिपयले आधा र केहीले भरी ग्यासका सिलिन्डर कोसेली लैजान्छन्,” बस व्यावसायी आनन्ददेव चौधरीले भने, “मिनरल वाटरका बोतल भने पेट्रोलले भरिएका हुन्छन् ।” काठमाडौं नगई नहुनेले हार्न नसकेर महँगो मूल्यमा खरिद गरेर यी वस्तु कोसेली लैजाने गरेको उनले बताए ।
“गत वर्षहरूमा दसंैको समयमा खसी, बोका र चामल बोकेर काठमाडौं जाने बस र जीप यो वर्ष पेट्रोल र ग्यास बोकेर गए,” अर्का व्यवसायी विष्णु श्रेष्ठले भने, “पेट्रोलियम पदार्थमाथि भारतले नाकाबन्दी लगाएपछि काठमाडौंबासी आफन्तका लागि कोसेली नै फेरिएको छ ।”
पछिल्लो समय तराईका पम्पमा पनि महिनामा एकपटक भन्दा बढी पेट्रोल आउन सकेको छैन । त्यसैले स्थानीयले पम्पबाट पेट्रोल पाउँदैनन् । ग्यासको अवस्था पनि यस्तै भएकाले ग्यास व्यापारीले ग्यास दिँदैनन् । तर, ब्ल्याकमा पेट्रोल र ग्यास पाइने भएकाले ३ गुणा बढी महँगोमा खरिद गर्नुपर्ने बाध्यता छ ।
सर्वसाधारणलाई मात्र होइन, कतिपय सरकारी अधिकृतहरुलाई नै माथिल्लो तहका कर्मचारीबाट ग्यास र पेट्रोल कोसेलीका रूपमा माग हुने गरेको छ । “सक्दिनँ भन्न पनि आफ्नो विभागका मानिसलाई कसरी भन्ने ! पठाउन ब्ल्याकमै नकिने अरु उपाय छैन,” एक सरकारी अधिकृतले गुनासो गरे ।
  तराईको कोसेली पेट्रोल र ग्यास        
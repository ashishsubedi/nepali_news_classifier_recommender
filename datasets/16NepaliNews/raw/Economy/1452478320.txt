
﻿ सचेन गौतम/नयाँ पत्रिकाकाठमाडौं, २७ पुस
३० मेगावाटको चमेलिया जलविद्युत् आयोजनाको निर्माण सम्पन्न नहुनुको कारण नेपाल विद्युत् प्राधिकरणको सञ्चालक समिति (बोर्ड) र व्यवस्थापनको लापरबाही र गैरजिम्मेवारी देखिएको छ ।
प्राधिकरणले संसद्को सार्वजनिक लेखा समितिको निर्देशनअनुसार आयोजनाको साँघुरिएको (इस्क्विचिङ)सुरुङ खोल्न लाग्ने खर्चको (भेरिएसन अर्डर) पुनर्मूल्यांकन गरी ठेकेदारलाई झुक्तानी दिएर काम सुरु गर्ने प्रक्रिया अझै सुरु गरेको छैन । यसले गर्दा ९६ प्रतिशत काम सकिएको आयोजनाको निर्माण अनिश्चित बनेको छ । खुम्चिएको सुरुङमा देखिएको विवादको निकास र अन्य परिस्थिति सहज भएमा आयोजना १ वर्षभित्रमा सम्पन्न हुने अवस्था छ । अहिलेको चरम लोडसेडिङका वेला उक्त आयोजना सम्पन्न भए ठूलो राहत मिल्ने देखिन्छ ।
१२ पुसको लेखा समितिको निर्देशनपछि प्राधिकरण बोर्डको बैठक २ पटक बसिसकेको छ । आयोजनाले लेखा समितिको निर्देशनअनुसारको प्रस्ताव सञ्चालक समितिमा पेस पनि गरेको छ । तर, बोर्ड आयोजना छिटो सम्पन्न गरी विद्युत् उत्पादन गर्ने तर्फभन्दा पनि अन्य विवादित विषयमा केन्द्रित भएको छ । चमेलियाको एजेन्डामाथि बैठकमा छलफल नै नभएको प्राधिकरणका कार्यकारी निर्देशक मुकेशराज काफ्लेले बताए । ‘चमेलियाको निर्देशन प्राप्त भएपछि २ पटक बोर्ड बैठक बसेको छ, तर यसबारेमा छलफल नै भएको छैन,’ उनले भने ।
आइतबारको बोर्ड बैठकले डेडिकेटेड फिडरका ग्राहकलाई कानुनविपरीत लगाइएको विद्युत् दोब्बर महसुल (प्रिमियम शुल्क) यथावत् कायम राख्ने निर्णय गरेको छ । विद्युत् महसुल निर्धारण आयोगबाट स्वीकृत नगराई प्राधिकरणले गत साउनबाट लागु हुने गरी डेडिकेटेड फिडरका ग्राहकलाई दोब्बर महसुल लगाएको थियो । कानुनविपरीत स्वीकृत दरभन्दा बढी महसुल लिएको भन्दै आयोगले १९ पुसमा त्यसलाई रोक्न प्राधिकरणलाई निर्देशन दिएको थियो ।
स्वीकृत दरभन्दा बढी असुल भएको रकम फिर्ता गर्नसमेत आयोगले प्राधिकरणलाई अनुरोध गरेको थियो । आयोगबाट निर्देशन गएपछि हतारमा २१ पुसमा बोर्ड बैठक राखी प्राधिकरणले प्रिमियम शुल्क लिने निर्णय स्थगन गरेको थियो ।
लेखा समितिले २३ पुसमा डेडिकेटेड फिडरका ग्राहकलाई लगाइएको प्रिमियम शुल्क स्थगन गर्ने निर्णय कार्यान्वयन नगर्न प्राधिकरणलाई निर्देशन दिएको थियो । आइतबारको बोर्ड बैठकले लेखा समितिको निर्देशनअनुसार प्रिमियम शुल्क लिने निर्णय गरेको कार्यकारी निर्देशक काफ्लेले जानकारी दिए । ‘डेडिकेटेड फिडरका ग्राहकसँग प्रिमियम शुल्क लिने विषय संवेदनशील भएकाले तत्काल निर्णय गरिएको हो,’ काफ्लेले भने । तर, १२ पुसमा चमेलियाका बारेमा दिएको निर्देशन कार्यान्वयन गर्न प्राधिकरण बोर्ड र व्यवस्थापनले चासो नै दिएको छैन ।
ऊर्जामा कार्यदल नै कार्यदल
ऊर्जा मन्त्रालयले ऊर्जा संकट निवारण गर्ने भन्दै ९ वटा कार्यदल गठन गरेको छ । मन्त्रालयले विद्युत् विकास विभागका महानिर्देशक दिनेशकुमार घिमिरेको संयोजकत्वमा संस्थागत सुधार, ऊर्जाका सहसचिव डा.सञ्जय शर्माको संयोजकत्वमा विद्युत् व्यापार तथा बजार व्यापार, सौर्य ऊर्जाको विद्युत् खरिद्–बिक्री सम्झौता (पिपिए) दर निर्धारण र विदेशी मुद्रामा पिपिए दर निर्धारण कार्यदल, ऊर्जाकै सहसचिव समीररत्न शाक्यको संयोजकत्वमा आयोजना प्राथमिकीकरण कार्यदल गठन गरिएको छ ।
यसैगरी, नेपाल विद्युत् प्राधिकरणका उपकार्यकारी निर्देशक सुरेन्द्रराज भण्डारीको संयोजकत्वमा खरिद व्यवस्थापन, वित्तीय आवश्यकता पहिचान र विद्युत् वितरण तथा चुहावट नियन्त्रण कार्यदल गठन गरिएको ऊर्जा मन्त्रालयले जनाएको छ । सबै कार्यदलले काम सुरु गरिसकेको ऊर्जाका सहायक प्रवक्ता गोकर्णराज पन्थले जानकारी दिए ।
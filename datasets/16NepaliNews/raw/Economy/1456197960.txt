
﻿मोहन गुरुङ
काठमाडौं, ११ फागुन – भारतीय नाकाबन्दीका बेला वीरगन्ज नाका परिवर्तन गर्दै अरु भन्सार बिन्दुबाट सामान भित्र्याउन माग गर्ने आयातकर्ता फेरि वीरगन्जतिरै फर्किन थालेका छन् । प्रतीतपत्र (एलसी)मा उल्लिखित भन्सार बिन्दु परिवर्तन गरी वीरगन्ज नाका कायम गरिदिन उनीहरूले वाणिज्य तथा आपूर्ति व्यवस्थापन विभागमा निवेदन दिइरहेका छन् । भन्सार बिन्दु परिवर्तनका लागि विभागको सिफारिस अनिवार्य चाहिन्छ । वीरगन्ज नाका अरुभन्दा छोटो दूरीको भएकाले ढुवानी लागत र समय दुवै कम लाग्छ ।
विभागका अनुसार आयातकर्ताले दैनिक १५ करोड रुपैयाँबराबरका सामान वीरगन्ज भन्सार कार्यालयबाट छुटाउने व्यवस्थाका लागि सिफारिस मागिरहेका छन् । झन्डै ५ महिना लामो नाकाबन्दीले वीरगन्ज–रक्सौल नाका ठप्प भएपछि व्यापारीले एलसीमा वीरगन्ज भन्सार बिन्दुको वैकिल्पक नाका भैरहवा तथा विराटनगर भन्सार बिन्दु उल्लेख गरेका थिए । तेस्रो मुलुकबाट सामान आयातका लागि एलसी खोल्दा अनिवार्य रूपमा भन्सार कार्यालय उल्लेख गर्नुपर्छ ।
“नाकाबन्दीका बेला रिरुटका लागि निवेदन आउँथे, अहिले वीरगन्जमै सार्न माग भइरहेको छ,” विभागका निर्देशक हरिनारायण बेलबासेले भने, “काठमाडौंसँग नजिक नाका वीरगन्ज नै हो, एकमात्र सामुद्रिक मार्ग कोलकाता बन्दरगाह पनि वीरगन्जसँग नजिक छ । यो नाकाबाट आउनेबित्तिकै ढुवानी लागत घट्छ ।”
कोलकाताबाट वीरगन्जसम्म सामान ल्याउन ठूला पूर्वाधार छन् । बन्दरगाहबाट ठूला कन्टेनर पनि आउन सक्ने भएकाले ढुवानी भाडा कम पर्छ । दूरी छोटो भएकाले दिनभित्रै सामान ढुवानी हुन्छ । त्यही कारण व्यापारीले धमाधम भन्सार बिन्दु परिवर्तनका लागि माग गरिरहेको बेलबासेले बताए ।
भारतको नाकाबन्दीका कारण आयात ठप्प हुँदा वीरगन्जमा लक्ष्यको २७ प्रतिशतमात्र राजस्व असुल भएको थियो । ५६ अर्ब ६ करोड लक्ष्यमा १५ अर्ब ३४ करोड रुपैयाँमात्र राजस्व संकलन भएको छ । तर, मेचीमा ३ अर्ब ९४ करोड (१२८ प्रतिशत), विराटनगरमा १३ अर्ब ६६ करोड (१२२ प्रतिशत), सुख्खा बन्दरगाहमा ७ अर्ब ७१ करोड (७९.८२ प्रतिशत), भैरहवामा २५ अर्ब ६० करोड (१५७ प्रतिशत), कृष्णनगरमा १ अर्ब ३१ करोड (२०२ प्रतिशत) र त्रिभुवन अन्तर्राष्ट्रिय विमानस्थलमा ६ अर्ब ९४ करोड (१०५ प्रतिशत) राजस्व असुल भएको छ ।
“नाकाबन्दीले वीरगन्जबाट आउने सबै सामान भैरहवा, विराटनगर, कृष्णनगर र मेची भन्सारबाट भित्रिए,” विभागका महानिर्देशक शिशिरकुमार ढुंगानाले भने, “यसले वीरगन्जको राजस्व अन्य नाकाले ताने ।”
नाकाबन्दीपछि वीरगन्जबाट औसत दैनिक १५ करोड रुपैयाँ राजस्व असुल भएको छ । “एलसी खोल्नेबित्तिकै सामान नआउने भएकाले वीरगन्ज सामान्य अवस्थामा आउन अलि समय लाग्छ,” ढुंगानाले भने ।
  फेरि वीरगन्ज नाकातिर सरे आयातकर्ता        
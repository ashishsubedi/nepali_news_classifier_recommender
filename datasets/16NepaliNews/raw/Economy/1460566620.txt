
﻿
पुष्प दुलाल
१ वैशाख, काठमाडौं । सेयर बजार सूचक कुनै पनि देशको अर्थतन्त्रको ऐना हो भन्ने विश्वव्यायी मान्यता छ । मुलुकको अर्थतन्त्र सम्मृद्धितर्फ अघि बढ्दा सेयर बजार सूचक पनि माथि उक्लिने र अर्थतन्त्र संकटमा पर्दा तल ओर्लने आम प्रवृत्ति हुन्छ ।
तर, नेपालका हकमा सेयर बजार र अर्थतन्त्रको सम्बन्धको विश्वप्यापी मान्यता नेपालमा भने पटक-पटक फेल खाएको छ । ०७२ सालमा यो झन् असन्तुलन टड्कारो देखियो । नेपाली अर्थतन्त्रका लागि इतिहासकै ‘कालो वर्ष’मा सेयर बजारमा भने बहार आयो ।
९४८.३९ अंकबाट ०७२ सालको यात्रा सुरु गरेको नेपाल स्टक एक्सचेञ्ज परिसूचक (नेप्से इन्डेक्स)ले १३८८.९१ अंकबाट बिट मारेको छ । संकटै संकटले भरिएको यो वर्ष नेप्से सूचक ४४० अंकले बढेको हो । अर्थतन्त्रका अधिकांस सूचकहरु संकुचित भएको अवस्थामा नेप्सेमा भएको यो वृद्धिले नेपालको सेयर बजार अर्थतन्त्रको ऐना नभएको पुष्टि गरेको छ ।
वर्षको सुरुवात अर्थात् बैशाख १२ गते गएको शक्तिशाली भूकम्पले मुलुकलाई तहसनहस बनायो । भूकम्पले अर्थतन्त्रमा प्रत्यक्षरुपमा ७ खर्ब रुपैयाँभन्दा बढी असर गरेको सरकारी प्रतिवेदनमा उल्लेख छ । त्यस्तै भदौदेखि भएको मधेस आन्दोलन र असोज ५ गतेदेखि ६ महिनासम्म भारतले लगाएको नाकाबन्दीले भुकम्पभन्दा पनि ठूलो धक्का दियो ।
सरकारले ६ प्रतिशत आर्थिक वृद्धि गर्ने लक्ष्य राखेपनि नाकाबन्दीपछि २ प्रतिशत मात्रै हासिल हुने संसोधित लक्ष्य सार्वजानिक गरिसकेको छ । अन्तर्राष्ट्रिय सर्भेक्षणहरुले यो वर्षको आर्थिक वृद्धिदर १.५ प्रतिशतको हाराहारीमा मात्रै हासिल हुने प्रतिवेदन सार्वजनिक गरिसकेका छन् ।
भूकम्प र नाकाबन्दीले मलुकको कुल ग्राहस्र्थ उत्पादनको करिब ८० प्रतिशत क्षति गरेको अर्थशास्त्रीहरु बताउछन् । यस्तो अवस्थामा पनि किन सेयर बजारले एतिहासिक रेकर्ड बनायो त ? विश्लेषक रविन्द्र अधिकारी भन्छन्- ‘नेपालको सेयर बजारमा बैंक र बीमा क्षेत्रको बाहुल्यता छ । सेयर बजारले उनीहरुको नाफा प्रतिबिम्बित भयो ।’
‘अर्थतन्त्र भनेको आर्थिक वृद्धिको अंक मात्रै होइन,’ भट्टराई भन्छन्- नेपालको सेयर बजार अर्थतन्त्रको ऐना नभई बैंक र बीमा कम्पनीहरुको ऐना हो ।’
अर्थतन्त्र र सेयरबजारको असन्तुलन
भूकम्प गएपश्चात एक महिना सेयर बजार पूर्णरुपमा बन्द भएको थियो । त्यसपछि अर्थतन्त्र तहसनहस भएकाले सेयर बजारमा व्यापक गिरावट आउने अनुमान गरियो । तर, व्यवहारमा त्यस्तो भएन । सेयर बजार वर्षभरीजसो नै लगातार बढ्यो ।

त्यसो त जेठदेखि असारको दोस्रो सातासम्म उतार-चढाबकाबीच नेप्से घट्दो प्रवृत्तिमै थियो । तत्कालीन अर्थमन्त्री डा. रामशरण महतले बजेटमार्फत सेयर बजारका लगानीकर्तालाई प्रोत्साहन गर्ने अपेक्षामा असारको दोस्रो सातादेखि नै बढ्न थाल्यो । तर, अर्थमन्त्रीले बजेटमा खासै त्यस्तो सम्बोधन नगरेपछि सेयर बजारमा उत्साह मर्‍यो ।
जब नेपाल राष्ट्र बैंकले बैंक तथा वित्तीय संस्थाहरुको न्यूनतम चुक्ता पुँजी ०७४ असार मसान्तसम्ममा ४ देखि २५ गुणाले बढाउनुपर्ने घोषणा गर्‍यो, त्यसपछि नेप्से सूचक बढ्दो प्रवृत्ति (बुलिस ट्रेन्ड) मा लाग्यो । बैंकहरुको पुँजी बढाउने राष्ट्र बैंकको निर्णयले भूकम्पलाई मात्रै बिर्साएन, नाकाबन्दीसँग जुधेर अघि बढ्नसमेत थप बल दियो ।
तराई आन्दोलन सुरु भएपछि मुलुकमा लगानीको वातावरण थप विगि्रयो । बैंकहरुले आफुसँग भएको रकम लगानी गर्न सकेनन् । जसले वित्तीय क्षेत्र लगानीयोग्य पुँजीको पर्याप्तता (अधिक तरलता) को चापमा पर्‍यो । बैंकहरुले व्याजदर घटाए र सेयर कर्जा बढाए । लगानीकर्ताहरु सेयर धितो राखेर बैंकबाट ऋण लिएर सेयर किन्न उत्साहित बने ।
बैंकहरुसँग भएको अधिक तरलता मात्रै सेयर बजार बढ्नुको कारण होइन ।
नीतिगत सुधारको प्रभाव
नेप्सेको कारोबार सुरु भएदेखि हालसम्म हुन नसकेका केही नीतिगत व्यवस्थाहरु भए । जसले सेयर बजारमा लगानीकर्तालाई थप हौसला मिल्यो । ती नीतिगत व्यवस्था हुन्, अभौतिक सेयरको कारोबार र लगानीकर्ताले बजारको गहिराई (मार्केट डेप्थ) हेर्न पाउने व्यवस्था ।
यस्तो नीतिगत सुधारले पनि सेयर बजारमा काम गरेको बताउछन् विश्लेषक भट्राई । अन्य क्षेत्रमा लगानीको वातावरण नभएको अवस्थामा बैंकले व्याजदर घटाउँदा लगानीकर्ताहरु सेयरमा लगानी गर्न उत्साहित भएको उनको भनाई छ ।
पुँजी बजारको नियामक निकाय नेपाल धितोपत्र बोर्डले माघ १ गतेदेखि अभौतिक सेयरको मात्रै कारोबार हुने व्यवस्था गर्‍यो । जसकारण ३ दिनमै सेयर किनबेच सम्पन्न हुन थाल्यो । अभौतिक करोबार सुरु हुनुअघि पूर्णरुपमा सेयर किनबेच हुन १५ दिनभन्दा बढी लाग्ने गरेको थियो । यो व्यवस्थासँगै छिटोछिटो किनबेच हुन थाल्यो । नेप्सेमा एकै दिन अर्बभन्दा बढीको कारोबार पनि भयो ।
त्यस्तै, जब लगानीकर्ता स्वयम्ले बजारको गहिराई हेर्ने मौका पाए, त्यसले सेयर बजारप्रति उनीहरुको विश्वास हृवात्तै बढ्यो । आफैंले कम्पनीको विश्लेषण गरेर लगानी गर्न पाउने भएपछि लगानीकर्ताहरु निकै उत्साहित भए ।
के होला २०७३ मा ?
सेयर बजार लगातार बढेपछि नियामक धितोपत्र बोर्डले वर्षान्तमा २ पटक सार्वजानिक सूचना नै जारी गरी विवेक पुर्‍याएर मात्रै लगानी गर्न आहृवान नै गर्नुपर्‍यो । तर, लगानीकर्ताहरुको उत्साहलाई बोर्डको आहृवानले छोएन ।
अनेकन् संकटका बाबजुुद पनि ०६५ भदौ ११ गतेको (११७५) अंकको रेकर्ड तोड्दै नेप्से सूचकले ०७३ सालमा १३८८ अंकदेखि यात्रा सुरु गरेको छ । नेप्सेको यो गतिमा स्पीड ब्रेक लाग्छ कि लाग्दैन, अहिल्यै पूर्वानुमान गर्न सकिदैन ।
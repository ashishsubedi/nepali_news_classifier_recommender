
﻿मोहन गुरुङ
काठमाडौं, ९चैत – तेस्रो मुलुकसँग व्यापार गर्न भारतीय बन्दरगाहमात्र उपयोग गर्दै आएको नेपालले अब विकल्प पाउने भएको छ । नेपाललाई चिनियाँ बन्दरगाहसम्म पहुँच दिन आधार तयार पार्ने पारवहन सम्झौतामा हस्ताक्षर भएपछि भारतीय बन्दरगाहको विकल्प तय भएको हो ।
तेस्रो मुलुकबाट आयातीत मालबाहक सवारी साधनलाई चीनले ट्रान्जिट (पारवहन) सुविधा दिने व्यवस्थासहित १० वटा बुँदामा नेपाल र चीनबीच सोमबार सम्झौता भएको छ । प्रधानमन्त्री केपी शर्मा ओली र चिनियाँ समकक्षी लि ख छ्याङको रोहवरमा बेइजिङको ग्रेट हल अफ द पिपुलमा आयोजित कार्यक्रमबीच पारवहन तथा यातायात सम्झौता, पेट्रोलियम पदार्थ उत्खनन् र पोखरा अन्तर्राष्ट्रिय विमानस्थल परियोजना निर्माणलगायत सम्झौतामा हस्ताक्षर भएको छ ।
प्रधानमन्त्रीको भ्रमणमा चीनबाट पेट्रोलियम पदार्थ आयात गर्ने र भण्डारण क्षमता बनाइदिने विषयमा व्यापक चर्चा चले पनि सम्झौता हुन सकेन । आर्थिक कारोबार प्रभावकारी बनाउन नेपालमा चिनियाँ बैंकको शाखा खोल्ने तथा चीनमा पनि नेपाल बैंकका शाखा खोल्ने विषयमा भने सहमति भएको छ ।
सम्झौतापछि दुवै मुलुकले एक–आपसमा बैंकिङ सूचना तथा आपसी सहयोग आदानप्रदान गर्ने एवं आवश्यक परामर्शका लागि सहज वातावरण तयार पारेको राष्ट्र बैंकले जनाएको छ । सन् २०१० मा डब्लूटीओको सदस्य बनेयता नेपालमा जुनसुकै मुलुकका बैंक तथा वित्तीय संस्थाले शाखा खोल्न सक्ने भएका हुन् । सूचना आदानप्रदान तथा अन्य व्यवस्था भने नेपाल र चीन सम्बन्धमा नयाँ हो ।
सम्झौतासँगै तेस्रो मुलुकबाट आयातीत मालवस्तु सहज रूपमा चीनमार्फत ल्याउन सकिने भएको छ । विश्व व्यापार संगठन (डब्लूटीओ)को प्रावधानबमोजिम भू–परिवेष्ठित देश नेपाललाई सामुद्रिक मुलुकबाट ट्रान्जिट अधिकार छ ।
हालसम्म नेपालले भारतबाहेक अन्य मुलुकबाट ट्रान्जिट सुविधा लिएको छैन । भारतको कोलकाता बन्दरगाहबाट मात्र सामान आइरहेको छ । एक महिनाअघिको भारत भ्रमणका क्रममा विशाखपट्टनम बन्दरगाह पनि प्रयोग गर्न पाउनेबारे सम्झौता भएको थियो । तर, कार्यान्वनयमा आइसकेको छैन ।
९० प्रतिशत वस्तु भारतको कोलकाता बन्दरगाह हुँदै चीनबाट आयात–निर्यात भइरहेको छ । १० प्रतिशतमात्र सिधै चीनको सिमानाबाट आयात हुन्छ । पारवहन यातायात सन्धिमा नेपालका तर्फबाट उपप्रधान तथा परराष्ट्रमन्त्री कमल थापाले हस्ताक्षर गरे । “चीनबाट पनि व्यापार सहजीकरणको सुरुवात भएको छ,” व्यापार तथा निकासी प्रवद्र्धन केन्द्रका कार्यकारी निर्देशक ईश्वरीप्रसाद घिमिरेले भने, “यसबाट नेपालले फाइदा लिन सक्नुपर्छ ।”
यस्तै हुम्लाको हिल्सा नदीमाथि पुल निर्माण, व्यवस्थापन तथा मर्मतसम्बन्धी पनि सम्झौता भएको छ । हिल्सा–यारी (तिब्बत) नाकालाई केरुङपछिको प्राथमिकतामा राख्दै त्यसको विकासका लागि चीनले पुल बनाइदिने भएको हो ।
पोखरा क्षेत्रीय अन्तर्राष्ट्रिय परियोजनाको प्राविधिक तथा आर्थिक सहायताका साथै ऋण व्यवस्थाका फ्रेमवर्कसम्बन्धी सम्झौतामा अर्थमन्त्री विष्णु पौडलले हस्ताक्षर गरे । यसअघि नै दिने भनेको उक्त सहयोग चीनले बिनाब्याज उपलब्ध गराउन लागेको हो ।
तेल तथा ग्यास उत्खनन् सम्भाव्यता अध्ययनको प्रारम्भिक परियोजनाका लागि आशयपत्र (एलओई)मा हस्ताक्षर भएको छ । जलवायु परिवर्तनका लागि सम्बोधन गर्ने विषयमा दुई देश मिलेर अघि बढ्नेसम्बन्धी सम्झौतामा पनि हस्ताक्षर भएको छ ।
नेपाल–चीनबीच स्वतन्त्र व्यापार सम्झौताका लागि संयुक्त सम्भाव्यता अध्ययन गर्न दुई देशको वाणिज्य मन्त्रालय सम्मिलित कार्यदल गठन भएको छ । यस्तै, व्यापार विविधीकरण, क्रस सिमाना कन्टेक्टिभी तथा पूर्वाधार विकास, ऊर्जा, पर्यटन वित्त, शिक्षा तथा संस्कृतिसम्बन्धी विषयमा पनि छलफल भएको छ ।
  नेपाललाई चिनियाँ बन्दरगाहसम्म पहुँच        
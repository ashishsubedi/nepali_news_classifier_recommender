
﻿
नयाँ पत्रिकाकाठमाडौं, २२ माघ
न्यु मिडिया, उद्यमशीलता प्रवद्र्धन, सूचना प्रविधि र पर्यटन क्षेत्रमा लगानी गर्ने उद्देश्यका साथ एम एन्ड एस होल्डिङ कम्पनी स्थापना भएको छ । यसअन्तर्गत मुभर्स एन्ड सेकर्स मिडिया प्रालि, नेक्स्ट भेन्चर कर्प प्रालि, वर्कसप्रो प्रालि र मुभर्स एन्ड सेकर्स इभेन्ट्स प्रालि रहेका छन् ।
कम्पनीले साप्ताहिक भिडियो भिम्याग म्यागजिन प्रकाशित गर्न लागेको जनाएको छ । यसले म्यागजिनबारे सर्वसाधारणको परम्परागत धारणालाई बदल्ने कम्पनीको दाबी छ ।
म्यागजिनले प्रेरणादायी कथा, फेसन, जीवनशैली, प्रविधि, अर्थ गतिविधि, कर्पोरेट र पर्यटनका क्षेत्रलाई समेट्नेछ ।
नेक्स्ट भेन्चर कर्प प्रालिले नयाँ प्रयोग र नवीन विचार राख्ने उद्यमी–व्यवसायीलाई परामर्श तथा प्लेटफर्म दिनेछ । कम्पनीले नयाँ उद्यमीलाई तालिम दिने र उद्योग खोल्न प्रारम्भिक लगानी पनि दिने एम एन्ड एस होल्डिङ्स ग्रुपका प्रमुख कार्यकारी अधिकृत सम्भव सिरोहियाले बताए ।
ग्रुपका अनुसार वर्कस्प्रो प्रालिले सूचना प्रविधि क्षेत्रमा अनुसन्धान र विकासमा काम गर्ने जनाएको छ । यसले क्लाउड सफ्टवेयर्स, मोबाइल टेक्नोलोजी र आर्टिफिसियल इन्टेलिजेन्सलगायत नयाँ प्रविधिमा अनुसन्धान र विकास गर्ने उनले बताए ।
एम एन्ड एस इभेन्ट्स प्रालिले नेपालको साहसिक पर्यटन र पर्यटनसम्बन्धी गतिविधिलाई कर्पोरेट कल्चरमार्फत अगाडि बढाउने काम गर्ने जनाएको छ । यसैगरी नेपालका पर्यटकीय गन्तव्यलाई ट्रेजर नेपालका रूपमा अगाडि सार्दै लैजाने जनाएको छ ।
यस्तै, नेपालका युवा पुस्तालाई विश्वमा भइरहेको ट्रेन्ड, विभिन्न क्षेत्रमा भइरहेको परिवर्तनसँग परिचित गराउँदै विश्वमा नेपाललाई विविध क्षेत्रको गन्तव्यका रूपमा लैजाने सिरोहियाले बताए ।
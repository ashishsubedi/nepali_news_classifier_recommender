
﻿
काठमाडौं/ नेपाल विज्ञान तथा प्रविधि प्रज्ञा प्रतिष्ठान (नास्ट) र एसियन ब्याट्री प्रालिबीच विद्युतीय इन्धन तथा नवीकरणीय ऊर्जा प्रविधि विकासमा संयुक्त रूपमा अनुसन्धान गर्ने सम्झौता भएको छ । सम्झौताअनुसार विभिन्न ६ विषयमा अनुसन्धान गरिने एसियन ब्याट्रीले जनाएको छ ।
इलेक्ट्रो केमेस्ट्री उद्योगको विकास, नेपालमा विद्युतीय ऊर्जाको विकासको सम्भाव्यता अध्ययनलगायत विषयलाई विशेष ध्यान दिइनेछ । त्यस्तै, विद्युतीय ऊर्जा सञ्चयका लागि नवीन तथा उपयोगी प्रविधि अध्ययन, खोज अनुसन्धान र ब्याट्री चार्ज गर्ने नयाँ प्रविधि अनुसन्धान गर्ने समझदारी भएको छ ।
विद्युतीय ऊर्जा प्रविधिको आन्तरिक तथा बाह्य बजारको माग अध्ययन र नेपालमा आवश्यक तयारीबारे अध्ययन गरिने सम्झौतामा उल्लेख छ । विद्युतीय सवारीसाधनमा प्रयोग गरिने ब्याट्रीको पुनर्प्रयोग तथा बिसर्जन प्रविधिमा पनि अनुसन्धान गरिने एसियन ब्याट्रीले जनाएको छ ।
सरकार र निजी क्षेत्रबीचको सहकार्य अवधारणाअनुरूप सम्झौताले विशेषत नेपाली उत्पादनलाई अन्तर्राष्ट्रियस्तरमा पहिचान गराउन मद्दत पुग्ने दुवै पक्षले विश्वास लिएका छन् ।
सम्झौतामा नास्टका प्रविधि संकाय प्रमुख नरराज गिरी, वरिष्ठ प्राविधिक अधिकारी डा. सुरेश कुमार ढुंगेल तथा एसियन ब्याट्रीका प्रबन्ध निर्देशक सुरेश लोहनीले हस्ताक्षर गरेका थिए ।
इन्भर्टर, सोलार, विद्युतीय सवारीका लागि विभिन्न ब्याट्री उत्पादन गर्दै आएको एसियन ब्याट्रीसँग वार्षिक २ लाख २५ हजार थान ब्याट्री उत्पादन क्षमता रहेको लोहनीले जानकारी दिए । उनका अनुसार सम्झौतापछि विश्व बजारमा नेपाली उत्पादनलाई नेपाली प्रविधिका रूपमा चिनाउन सहयोग पुग्नेछ ।
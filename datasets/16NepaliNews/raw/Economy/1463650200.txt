
﻿विष्णु घिमिरे/नयाँ पत्रिकाबुटवल, ६ जेठ
रुपन्देहीमा निर्माण सामग्री अभावका कारण अर्बौं रुपैयाँ लागतका विकास निर्माण अवरुद्ध भएका छन् । चालू आव ०७२/७३ मा भूकम्प, तराई मधेस आन्दोलन र भारतको नाकाबन्दीले अवरुद्ध आयोजना पछिल्लो समय निर्माण सामग्री अभावका कारण प्रभावित भएका हुन् । आयोजनामा विशेषगरी ढुंगागिटी, बालुवा अभाव भएको सरोकारवाला कार्यालय प्रमुखको भनाइ छ ।बुटवल–बेलहिया (सुनौली) मार्ग ४ महिनादेखि अवरुद्ध
५ अर्ब लागतको बुटवल–बेलहिया (सुनौली) व्यापारिक मार्ग निर्माण ढुंगागिटी अभावका कारण गत माघदेखि रोकिएको छ । बुटवल–बेलहिया (सुनौली) व्यापारिक मार्ग आयोजनाका प्रमुख शालिग्राम रेग्मी ६ ठेकेदारबाट काम भइरहेकामा ढुंगागिटी, बालुवाको अभाव भएपछि ४ महिनादेखि काम रोकिएको बताउँछन् । ०७५ सम्म सक्ने लक्ष्य राखिएको आयोजना अवरुद्ध हुँदा लक्ष्य पूरा गर्न चुनौती थपिएको उनको भनाइ छ ।
रेग्मीका अनुसार हालसम्म एकतिहाइ काम मात्र सम्पन्न भएको छ । आव ०६७/६८ मा सडकलाई ६ लेन बनाउँदा ३ अर्ब लगानी लाग्ने अनुमान गरिएको थियो । त्यतिवेला सबैको ठेक्का हुन नसकेपछि महँगीसँगै निर्माण लागत बढ्दै गएको हो ।पर्यटकलाई सास्ती
गौतम बुद्धको जन्मभूमि लुम्बिनीमा सोही मार्ग हुँदै जाने पर्यटकले सडक निर्माण अवरुद्ध हुँदा धुलोका कारण सास्ती व्यहोर्दै आएका छन् । व्यापारिक दृष्टिसमेत महत्त्वपूर्ण मानिने सडक विस्तारमा ढिलासुस्ती भएपछि सडक आसपासका बासिन्दा धुलोका कारण प्रभावित हुँदै आएका छन् । यो आवका लागि आयोजनालाई ३५ करोडसम्म खर्चिने गरी बजेट छुट्याइए पनि कामले गति लिन सकेको छैन ।डिभिजन सडक बुटवलको पनि उस्तै हालत
डिभिजन सडक कार्यालयका काम पनि ठप्पजस्तै छन् । डिभिजन प्रमुख मेघराज मरासिनी सडकले थालेका विकास निर्माण ठप्पै भएको बताउँछन् । ‘पुल बनाउन डन्डी पाइँदैन, सडक बनाउन ढुंगागिटी, बालुवा पाइँदैन । सोही कारण विकास निर्माण ठप्पजस्तै छन्,’ मरासिनीले भने ।
उनका अनुसार यो आवमा निर्वाचन क्षेत्रअन्तर्गत १३ वटा सडक निर्माण अगाडि बढाइएको थियो, ती काम अगाडि बढाउन ढुंगागिटी अभाव भएको छ । रुपन्देहीका ७ र नवलपरासीका ६ वटा निर्वाचन क्षेत्रअन्तर्गतका सडक निर्माण प्रभावित भएको मरासिनीले बताए ।
‘सडक निर्माणका काम मात्रै होइन, बुटवल सडक कार्यालयले थालेका ४१ वटा पुल निर्माण पनि निर्माण सामग्री अभावले अवरुद्ध भएको छ,’ मरासिनीले भने । यो आवमा भूकम्प, तराई मधेस आन्दोलन र नाकाबन्दीका कारण इन्धन अभाव र पछिल्लो चरणमा ढुंगागिटी, बालुवा अभावका कारण विकास निर्माणले गति लिन नसकको उनको भनाइ छ ।
उनका अनुसार यो आवमा १ अर्ब जति बजेट भए पनि ३० देखि ४० करोडसम्मको काम मात्रै अगाडि बढेको छ ।अन्तर्राष्ट्रिय विमानस्थलमा समेत समस्या
निर्माण सामग्री अभावले भैरहवामा निर्माणाधीन अन्तर्राष्ट्रिय विमानस्थलको काम पनि प्रभावित भएको छ । भैरहवास्थित गौतमबुद्ध विमानस्थललाई विस्तार गरी अन्तर्राष्ट्रिय विमानस्थल निर्माण सन् २०१५ जनवरीदेखि सुरु भएको थियो । काम गर्दा ढुंगागिटी, बालुवा अभाव हुँदै आएको आयोजना प्रमुख इन्जिनियर ओम शर्माले जानकारी दिए ।
‘दानव खोलाबाट न्यून भए पनि ढुंगागिटी, बालुवा ल्याएर काम चलाएका छौँ, तिनाउ र घोडाहा खोलाबाट नल्याउँदासम्म निर्माण सहज हँुदैन,’ उनले भने । सन् २०१८ देखि दैनिक ८ वटा जेट विमान उडान थाल्ने गरी काम अगाडि बढिरहे पनि निर्माण सामग्री अभाव देखिएको उनको भनाइ छ । विमानस्थलबाट अन्तर्राष्ट्रिय उडान सुरु भएको केही वर्षभित्रै दैनिक ५० भन्दा बढी जेट विमान उडान गराउने लक्ष्यसहित काम गरिरहेको शर्माले जानकारी दिए ।
७ अर्ब रुपैयाँ लागत आयोजना निर्माणलाई सहज बनाउन परेको समस्या सम्बन्धित निकायमा जानकारी गराइएकाले केही दिनमै सहज हुने विश्वास शर्माको छ ।
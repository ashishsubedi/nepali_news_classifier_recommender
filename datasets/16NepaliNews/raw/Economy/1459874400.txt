
﻿२३ चैत, काठमाडौं । पनामा पेपर्स लिकमा नेपाली कम्पनीहरुको नाम समेत परेपछि विज्ञहरुले पैसामाथि ट्रयाकिङ सिष्टम सुरु गर्नु पर्ने आवश्यकता औंल्याएका छन् । सरकारले आयकर, पुँजी लाभकर र सम्पत्ति शुद्धिकरण ऐनलाई समयानुकुल बलियो बनाउनुपर्ने उनीहरुको सुझाव छ ।
रिपोर्टर्स क्लब नेपालले मंगलबार आयोजना गरेको साक्षात्कारमा पूर्व मुख्य सचिव विमल कोइरालाले यो विषयले अहिले नै नेपाललाई असर परिनसकेको भए पनि भविष्यमा असर पर्ने सम्भावना रहेको भन्दै राज्यले यसलाई निरुत्साहित गर्न दह्रो कानूनी विधी बनाउनुपर्ने बताए ।
उनले भने, ‘पनामा पेपर्सले आफ्नो कानून बलियो बनाउन बाटो खोलिदिएको छ । सबै लगानी करयोग्य हुनुपर्छ । त्यसो हुन नसके यो मुलुक प्रयोगशाला बन्छ । अहिले नै सरकारले एनसेलको विक्रीमा कर लगाउने विषयमा खुट्टा कमाएको देखिन्छ । अब आयकर र पुजिलाभकर कानून दह्रो बनाउनु पर्छ र पैसा कहाँ जान्छ भन्ने विषयमा ट्रयाकिङ गर्नुपर्छ ।’
विकिलिक्सले धेरै पोलिटिकल डकुमेन्ट सार्वजनिक गर्दा पनि त्यसमा कुनै कारवाही नभएजस्तो पानामा पेपर बन्न नहुने उनले बताए ।
अर्थविद डा. विश्वम्भर प्याकुरेलले पनामा पेपर्समा नेपाली कम्पनीको पनि नाम परेको विषयले मुलुकको विश्वसनीयतामाथि प्रश्नचिन्ह खडा गर्ने दावी गर्दै यसले मुलुकको सामाजिक सेवाको क्षेत्रलाई प्रत्यक्ष प्रभावित गर्ने बताए ।
उनले भने, ‘हाम्रो सम्पत्ति ट्याक्स ह्याभेन मुलुकमा जाँदा राज्यले प्रवाह गर्ने सामाजिक क्षेत्रलाई प्रत्यक्ष प्रभावित गर्छ । सामाजिक सेवा गर्न सरकारलाई पैसा समस्या पर्छ । मुलुकमा कर छल्ने प्रबृत्ति बढ्छ । अन्तर्राष्ट्रिय संस्थाले नेपाललाई दिने सस्तो ऋणमा शंका गर्न सक्छन् ।’
अहिले नै सचेत नहुने हो भने नेपाल कालोसूचीमा पर्ने उनले खतरा औंल्याए ।
डा. डिल्लीराज खनालले पनामा पेपर्स लिकपछि नेपाललाई अलि कडा कानून बनाएर यस्ता प्रबृत्तिलाई निरुत्साहित पार्ने वातावरण बनाएको भन्दै यसले स्वच्छ ढंगले अर्थतन्त्रको विकास गर्ने कार्यमा मद्दन नगर्ने बताए ।
उनले राष्ट्रिय र अन्तर्राष्ट्रिय कानूनलाई दह्रो बनाएर यसमा नियन्त्रणको प्रयास थाल्नु पर्ने आवश्यकता औंल्याए ।
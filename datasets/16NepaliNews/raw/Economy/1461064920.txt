
﻿काठमाडौं, ७ वैशाख – खाना पकाउने ग्यासको सहज आपूर्ति र वितरणका सम्बन्धमा गठित उच्चस्तरीय समितिले ग्यास भण्डारण क्षमता बढाउन सरकारलाई सुझाव दिएको छ । भण्डारण क्षमता कम भएका कारण बन्द–हड्ताल तथा नाकाबन्दीका बेला उपभोक्ता मारमा परेको समितिको ठहर छ ।
आपूर्ति मन्त्रालयका सहसचिव उत्तमकुमार नागिलाको संयोजकत्वमा गठित समितिले कम्तीमा तीन महिनालाई पुग्ने ग्यास भण्डारण क्षमता विस्तार गर्न सुझाएको छ । समितिले सार्वजनिक संस्थानहरू तथा निगमलाई कम्तीमा ५० हजार टन क्षमताको ग्यास भण्डारण गर्न सरकारी सहुलियत दरमा ऋण व्यवस्था गरी केन्द्र र प्रदेशमा भण्डारण तथा रिफिलिङ प्लान्ट निर्माण गर्न पनि सुझाव दिएको छ ।
त्यस्तै पाइपलाइन निर्माणलाई पनि जोड दिइएको छ । दुई दशकदेखि ‘ड्रिम प्रोजेक्ट’ का रूपमा रहेको रक्सौल–अमलेखगन्ज पेट्रोलियम पाइपलाइन निर्माणका लागि गत भदौ पहिलो साता नेपाल र भारत सरकारबीच सम्झौता भएको छ । ४१ किलोमिटर लामो पाइपलाइनमध्ये ३९ किलोमिटर नेपाल र २ किलोमिटर भारतमा पर्छ । नेपाली भूमिमा पर्ने आवश्यक जग्गा नेपाल सरकारले उपलब्ध गराउनुपर्ने सम्झौता छ ।
समितिले यो सम्झौताबमोजिम काम अगाडि बढाउन सरकारलाई सुझाव दिएको छ । ग्यास सिलिन्डर वर्गीकरण गरी ४ जनासम्मको परिवारका लागि ५ किलो तौलको सिलिन्डर महिनाको २ वटा, ४ जनाभन्दा बढीका लागि १४.१ किलोको महिनाको एउटा र ५ जनाभन्दा बढी सदस्य भएको परिवारका लागि महिनाको दुइटा ग्यास उपलब्ध गराउन समितिले सुझाएको छ । सोभन्दा बढी आवश्यक भए निलो सिलिन्डर जति पनि खुला बजार मूल्यमा किन्न पाउने व्यवस्था गर्दा वितरण सहज हुने अध्ययन प्रतिवेदनमा उल्लेख छ ।
अनुदानमा पाउने रातो सिलिन्डर किन्न रासन कार्डको व्यवस्था गर्नुपर्ने र यस्तो कार्ड निर्वाचन आयोगको मतदाता नामावली परिचयलाई आधार बनाई स्थानीय निकाय वा प्रशासनमार्फत जारी गर्न सकिने समितिका सदस्य प्रेमलाल महर्जनले बताए ।
समितिले दिएको सुझावअनुसार ठूूला होटल तथा उद्योगले आफ्नै उद्योगपरिसरमा ५० किलो तौलको सानो बुलेट अनिवार्य रूपमा राख्नुपर्नेछ । होटल तथा उद्योगलाई ग्यास आपूर्ति निगमबाट वा सरकारले तोकेको अन्य सार्वजनिक संस्थाबाटमात्र गर्ने व्यवस्था गरे आमउपभोक्तालाई सहज वितरणमा सघाउ पुग्ने समितिको ठहर छ ।
अध्ययन प्रतिवेदनअनुसार प्रत्येक उद्योगको कुल सिलिन्डर संख्याको तथ्यांक संकलन पहिलो पटकका लागि निगममार्फत लिने र यसलाई नियमित गर्न आपूूर्ति व्यवस्थापन विभागलाई जिम्मेवारी दिँदा वितरण प्रभावकारी हुन्छ । भण्डारण क्षमता तथा भौतिक पूर्वाधारको लगत संकलन, विश्लेषण, आपूर्ति व्यवस्थापनलगायत व्यावसायिक कारोबारका लागि इजाजत दिने, नियमन र नियन्त्रण गर्ने कामसमेत आपूर्ति व्यवस्थापन विभागलाई जिम्मेवारी व्यवस्था गर्न सुझाव दिइएको छ ।
सिलिन्डर ‘हाइड्रोस्टेटिक टेस्ट’को काममा अनिवार्य रूपमा सरकारको सम्बन्धित नियमन निकायले तोकिएको प्रतिनिधिको अनिवार्य उपस्थितिमा पहिलोपटकका लागि १० वर्ष र त्यसपछि प्रत्येक पाँच वर्षमा गनुपर्नेछ । ‘हाइड्रोस्टेटिक टेस्ट’ गर्नुपर्ने कानुनी व्यवस्था भए पनि तोकिएको समयमा टेस्ट हुन सकेको छैन । हाल निगमले गर्दै आएको खाना पकाउने ग्यासको कारोबारलाई निगमबाट हटाई आपूूर्ति व्यवस्थापन तथा उपभोक्ता संरक्षण विभागअन्तर्गत राख्नुपर्ने समितिले सुझाव दिएको छ ।
विराटनगरमा अभाव उस्तै
भारतले लगाएको नाकाबन्दी हटेको दुई महिना बितिसक्दा पनि विराटनगरमा खाना पकाउने ग्यासको अभाव उस्तै छ । उपभोक्ताले अझै सहज किसिमबाट ग्यास पाउन सकेका छैनन् ।
एक महिनाभन्दा बढी लाइनमा बस्दा पनि ग्यास नपाएको गुनासो गर्ने उपभोक्ताहरूको ताँती नै छ । फागुन २२ गते वितरण गरिएको कुपनबाट अझैसम्म ग्यास नपाएको गुनासो गर्छन् विराटनगर–११ मधुमाराका टेकनाथ गिरी । “आज आउँछ, भोलि आउँछ भन्दाभन्दै दुई महिना बितिसकेको छ,” उनले भने, “हरेक दिन रित्तो सिलिन्डर ल्याएर डिलर अगाडि लाइनमा बस्ने गरेका छौं ।”
विराटनगरमा कोशी, रिजालको, सुविधा, मनोज, प्रिमालगायत कम्पनीका ग्यास वितरण हुँदै आएको छ । सबैभन्दा बढी कोशी ग्यासको अभाव बढी रहेको उपभोक्ता बताउँछन् । भारतको नाकाबन्दी र तराई–मधेस आन्दोलनको समयमा जतिकै उपभोक्ताले हैरानी बेहोर्नुपरेको अर्का उपभोक्ता बलबहादुर रोक्काले बताए । चार महिनादेखि दाउरा र कोइलामा खाना पकाइरहेको उनले सुनाए ।
नगरका हरेक ग्यास बिक्रेताको अगाडि दैनिकजसो उपभोक्ताहरू रित्तो सिलिन्डर लिएर लाइनमा बसेको देख्न सकिन्छ । “काम नगई लाइनमा बसेको दुई दिन भो, अझै ग्यास आएन,” विराटनगर–१५ पिचरा चोकमा लाइनमा भेटिएका राजकुमार रायले भने । उनी साबुन उद्योगमा काम गर्छन् । तीन–चार हप्तामा एकपटक केही ग्यास आए पनि त्यो ‘हात्तीको मुखमा जिरा’जस्तै हुने गरेको छ । “नाकाबन्दी खुलेको दुई महिना बितिसक्दा पनि अभाव उस्तै छ,” उनले भने ।
गर्मीमा पसिना चुहाउँदै लाइनमा बसेका उपभोक्ता आक्रोशित छन् । सहज आपूर्तिका लागि जिल्ला प्रशासन कार्यालय, नेपाल आयल निगमको क्षेत्रीय कार्यालयलगायत सरोकारवाला निकायमा ध्यानाकर्षण गराइसकेको गिरीले जनाए । अब सहज आपूर्ति नमिलाए सबै उपभोक्तालाई एकजुट बनाएर आन्दोलनमा उत्रिने उनको चेतावनी थियो । “दैनिक ग्यासको बुलेट आइरहे पनि सहज वितरण नहुनुको पछाडि धेरै आशंका गर्ने ठाउँ छ,” नागरिक समाजका अगुवा रामबाबु दाहाल भन्छन्, “एक हप्ताभित्र सहज वितरण नभए आयल निगम र प्रशासन घेर्छौं ।”
  तीन महिना पुग्ने ग्यास भण्डारण गर्न सुझाव        
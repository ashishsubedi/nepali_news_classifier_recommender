
﻿बासेल ३ कार्यान्वयनका लागि निर्देशन
पुँजीकोष वृद्धि र उच्चस्तरीय तरलता अनुपातमा जोडयज्ञ बञ्जाडे/नयाँ पत्रिकाकाठमाडौं, २१ पुस
अब वाणिज्य बैंकहरूले न्यूनतम ११ प्रतिशत पुँजी पर्याप्तता अनुपात कायम गर्नुपर्ने भएको छ । राष्ट्र बैंकले बासेल–३ को व्यवस्थाअनुसार पुँजी पर्याप्तता संरचना (क्यापिटल एडिक्वेसी फ्रेमवर्क) परिमार्जन गरी कार्यान्वयनका लागि वाणिज्य बैंकहरूलाई निर्देशन दिएपछि बैंकहरूले यस्तो अनुपात न्यूनतम ११ प्रतिशत कायम गर्नुपर्ने भएको हो ।
विद्यमान व्यवस्थाअनुसार वाणिज्य बैंकहरूले न्यूनतम १० प्रतिशत पुँजीकोष कायम गर्नुपर्छ । तर, बैंकहरूले नगद लाभांश वितरण गर्नका लागि भने एक प्रतिशत अतिरिक्त (बफर) पुँजी कायम गर्नुपर्नेछ । तर, नयाँ व्यवस्थाअनुसार जुनसुकै अवस्थामा पनि बैंकहरूले न्यूनतम ११ प्रतिशत पुँजीकोष कायम गर्नुपर्नेछ ।कारोबारको आकार बढ्दै जाँदा यो अनुपात पनि बढाउनुपर्छ । राष्ट्र बैंकले क्यापिटल एडिक्वेसी फ्रेमवर्क २००७ परिमार्जन गरी क्यापिटल एडिक्वेसी फ्रेमवर्क २०१५ बनाएर कार्यान्वयनका लागि सोमबार बैंकहरूलाई निर्देशन दिएको हो । अहिले यो निर्देशन वाणिज्य बैंकहरूलाई मात्र लागू हुनेछ । निर्देशनअनुसार वाणिज्य बैंकहरूले ०७२ पुस मसान्तदेखि समानान्तर रूपमा लागू गर्नुपर्नेछ भने ०७३ साउनदेखि पूर्ण रूपमा कार्यान्वयन गर्नुपर्ने छ । अन्तर्राष्ट्रिय जगतमा पनि सन् २०१९ सम्ममा बासेल–३ पूर्ण रूपमा कार्यान्वयन गरिँदै छ । सोहीबमोजिम राष्ट्र बैंकले निर्देशन जारी गरेको हो ।
बैंकहरूको पुँजीको गुणस्तर वृद्धिका लागि यो निर्देशन उचित रहेको राष्ट्र बैंकका पूर्वडेपुटी गभर्नर महाप्रसाद अधिकारीले बताए । उनका अनुसार यो व्यवस्थाले बैंकलाई अतिरिक्त भार पर्दैन । उनले भने, ‘यो व्यवस्थाले वित्तीय संस्थामा तत्कालै ठूलो उपलब्धि नदेखिए पनि दीर्घकालमा फाइदाजनक हुन्छ । बैंक तथा वित्तीय संस्थाको गुणस्तर वृद्धिका साथै सक्षम र प्रतिस्पर्धी बनाउने उद्देश्यले राष्ट्र बैंकले उक्त निर्देशन दिएको उनले बताए । राष्ट्र बैंकले बैंकहरूलाई पुँजी वृद्धि गर्न निर्देशन दिइसकेकाले यो निर्देशनपछि पुन: त्यो दबाब नपर्ने उनले बताए ।
पुँजी पर्याप्तता ढाँचासम्बन्धी राष्ट्र बैंकको निर्देशन वित्तीय क्षेत्रको गुणस्तर वृद्धिका लागि राम्रो र फाइदाजनक भएको नेपाल बैंकर्स संघका अध्यक्ष उपेन्द्र पौड्यालले बताए । उनले भने, ‘यो निर्देशन बैंकहरूकै हितमा छ ।’
बासेल–३ ले बैंकहरूको पुँजीकोषको वृद्धि र तरलताको गुणस्तरमा जोड दिएकाले वित्तीय संस्थाहरूका लागि निकै राम्रो भएको सानिमा बैंकका प्रमुख कार्यकारी अधिकृत भुवन दाहालले बताए । उनले भने, ‘अब बैंकहरूले पनि सोही निर्देशनअनुसार पुँजी पुर्‍याउनुपर्छ ।’
उक्त निर्देशनपछि अब बैंकहरूले प्राथमिक पुँजीको अनुपात मात्र कम्तीमा साढे ८ प्रतिशत कायम गर्नुपर्नेछ । यसअघि बैंकहरूले यस्तो अनुपात ६ प्रतिशत कायम गरे पुग्थ्यो । यस्तो अवस्थामा बैंकहरूले पुरक पुँजी (सप्लिमेन्टी क्यापिटल)मार्फत आवश्यक पुँजी पर्याप्तता अनुपात कायम गर्दै आएका थिए । नयाँ व्यवस्थाअनुसार बैंकले पुँजी पर्याप्तता अनुपातमा बढीमा २.५ प्रतिशत मात्र पुरक पुँजीबाट मिलाउन पाउनेछन् । यसले बैंकहरूलाई डिबेन्चरलगायत औजार जारी गर्न केही निरुत्साहित गर्नेछ ।
राष्ट्र बैंकले बैंक तथा वित्तीय संस्थाको सुपरीवेक्षण कार्यलाई सुदृढ बनाउन तथा अन्तर्राष्ट्रिय मापदण्डअनुसार नियमन तथा सुपरीवेक्षण गर्न बासेल कमिटीद्वारा निर्देशित २५ बुँदे सिद्धान्तलाई अपनाउँदै आएको छ । पहिलो चरणमा बासेल–१ अनुसार नियमन तथा सुपरीवेक्षण सुरु गरेको राष्ट्र बैंकले अहिले बासेल–२ को ढाँचामार्फत उक्त काम गर्दै आएको छ । राष्ट्र बैंकले आव ०६३/६४ देखि वाणिज्य बैंकमा बासेल–२ अनुसार जारी गरिएको पुँजी पर्याप्तता ढाँचा (क्यापिटल एडिक्वेसी फ्रेमवर्क) कार्यान्वयनमा ल्याएको थियो ।
बासेल–१ र २ मा प्राथमिक पुँजीकोषमा समावेश हुने विषयवस्तु (आइटम)लाई पृथक रूपमा हेरिएको थिएन । बासेल–३ मा प्राथमिक पुँजीमा समावेश हुने रकममध्ये सेयरधनीको अधिकार स्थापित हुने सेयर पुँजी, साधारण जगेडाजस्ता रकमलाई उच्चस्तरीय पुँजीका रूपमा पहिचान गरिएको छ । र, बासेल–२ मार्फत गरिएका जोखिम भारित सम्पत्तिको कम्तीमा २ प्रतिशत कायम गर्नुपर्ने व्यवस्थालाई परिमार्जन गरी बासेल–३ मा ४.५ प्रतिशत पुर्‍याउनुपर्ने प्रावधान राखिएको छ । यस्तै, नयाँ व्यवस्थामा प्राथमिक पुँजीलाई ४ प्रतिशतबाट बढाएर ६ प्रतिशत पुर्‍याएको छ । सुरक्षात्मक अवस्था तथा चक्र प्रतिरोधात्मक पुँजीको व्यवस्थासमेतलाई समायोजन गरी कुल पुँजीकोष १०.५ प्रतिशत कायम गर्नुपर्ने व्यवस्था पनि गरिएको छ ।
सन् २००८ को विश्वव्यापी मन्दीबाट पाठ सिकेर बासेल कमिटीले कार्यान्वयनमा रहेको पुँजीकोष संरचनामा पुँजीको वर्गीकरण, लिभरेज अनुपात तथा उच्च तरलता अनुपातलगायतका विषयमा थप व्यवस्था गरेको हो । बासेल–२ को आधारभूत संरचनालाई बासेल–३ ले पनि निरन्तरता दिएको छ ।
बासेल–२ को कार्यान्वयनमा बैंक तथा वित्तीय संस्थाको व्यक्तिगत जोखिम मात्र बढी ध्यान दिइएको थियो । पुँजीकोष व्यवस्थालाई सुदृढ बनाउन वित्तीय प्रणालीका बैंक तथा वित्तीय संस्थामध्ये समग्र प्रणालीमा नै असर पुर्‍याउन सक्ने बैंक तथा वित्तीय संस्थाको पहिचान गरी तिनीहरूलाई अझ बढी अतिरिक्त (बफर) राख्न प्रोत्साहन गर्ने नीति बासेल–३ ले लिएको छ ।
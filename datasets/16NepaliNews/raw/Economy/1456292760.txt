
﻿मोहन गुरुङ
काठमाडौं, १२ फागुन – भारतीय आयल कर्पाेरेसन (आईओसी)ले नेपालको कुल मागको ६५ देखि ७० प्रतिशतसम्म  मात्र पेट्रोलियम पदार्थ लोड गर्न सकिने जवाफ दिएपछि मुलुकमा इन्धन सहज हुन अझै केही समय लाग्ने भएको छ । ७० प्रतिशतसम्म मात्र पाउने भएपछि नेपाल आयल निगमले डिजेलको परिमाण घटाएर मागजति ग्यास र पेट्रोलियम दिन आईओसीलाई पत्राचार गरेको छ ।
माथिल्लो तहबाट स्पष्ट निर्देशन नआएको भन्दै आईओसीले निगमलाई मागजति इन्धन दिन नसकिने अनौपचारिक तवरबाट जानकारी गराएको हो । “मागजति दिन नसकिने भनेपछि तत्कालका लागि डिजेलको परिमाण घटाएर पेट्रोल र ग्यासको परिमाण बढाउन खोज्दै छांै,” मंगलबार संसद्को उद्योग वाणिज्य तथा उपभोक्ता समितिअन्तर्गत उपभोक्ता उपसमितिको बैठकमा  निगमका निर्देशक दिपक बरालले भने, “आईओसीले पनि मागजति पेट्रोल र ग्यास दिँदा डिजेलको परिमाण घटाउँछौं भनेको छ ।” मंगलबार ५५ बुलेट ग्यास लोड भएको छ ।
आईओसीमा पठाएजति बुलेट र ट्यांकर लोड नभएको निगमका कार्यकारी निर्देशक गोपालबहादुर खड्काले बताए । “सबै नाका खुला भए पनि पनि चाहेजति इन्धन नदिनुले भारतको रणनीति बुझ्न सकिएको छैन,” उनले भने, “भोलि (बुधबार) भारत जाँदैछु । इन्धन सहजको विषयमा छलफल हुनेछ ।”
चाहेजति इन्धन नदिएको विषयमा निगमले दिल्लीस्थित नेपाली दूतावासलाई पनि जानकारी गराइसकेको छ । भारतको माथिल्लो तहबाट ‘चाहेजति इन्धन दिन्छौं’ भनिए पनि व्यवहारमा त्यस्तो नदेखिएको निगमले जनाएको छ । “आईओसीले भनेजति इन्धन नदिए अर्काे कम्पनी रिलायन्सबाट भए पनि ल्याउन जरुरी छ,” खड्काले भने । प्रधानमन्त्री केपी ओलीको भारत भ्रमणपछि आईओसीले पर्याप्त इन्धन दिने जनाउ दिएको  थियो ।
सांसद दिलमान पाख्रिनले भित्रिएको इन्धन पनि सहज रूपमा वितरण नभइरहेको भन्दै निगमको ध्यानाकर्षण गराए । “ठूलो परिमाणमा इन्धन भित्रिए पनि उपभोक्ताले सहज रूपमा पाउन सकेका छैनन्,” उनले भने, “वितरण प्रणाली व्यवस्थित बनाउनतर्फ निगम लाग्नुपर्छ ।”
सांसद राज्यलक्ष्मी श्रेष्ठले शुक्रबारसम्म इन्धन सहज हुन्छ भनिए पनि अरू ३ दिन बित्दासमेत उपभोक्ता लाममा बस्न बाध्य भएको बताइन् । “कम्तीमा पनि संसद्को मर्यादा ख्याल राख्नुप¥यो, हावा तालमा ‘हुन्छ’ भनेरमात्र हुँदैन,” उनले भनिन् । तेल वितरण सहज, सरल र वैज्ञानिक हुनुपर्ने उनको सुझाव छ ।
सांसद श्यामकुमार श्रेष्ठले ‘भारतले ७० प्रतिशतमात्र दिन्छु’ भन्नुको अर्थ ‘३० प्रतिशत चीनबाट आयात गर’ भनेर बुझ्नुपर्ने बताए । उपसमितिका संयोजक नागेन्द्र थारूले अख्तियारले भन्दा तत्काल सक्रिय हुने तर संसदीय समितिले भनेको किन कार्यान्वयन नहुने ? भन्दै प्रश्न गरे ।
चीनद्वारा सस्तोमा ग्यास दिने प्रस्ताव
चीनको पेट्रोलियम पदार्थ कारोबार गर्ने कम्पनी साइनोपेक्सले भारतले दिने दरभन्दा कममा ग्यास उपलब्ध गराउने प्रस्ताव निगमलाई पठाएको छ । प्रस्तावमा पेट्रोल र डिजेल भने भारतको भन्दा धेरै महँगो छ । पेट्रोलको मूल्य प्रतिलिटर १३० रुपैयाँ प्रतिलिटर छ, यो केरुङसम्मको मूल्य हो । त्यसमा नेपालको कर थपिँदा झनै महँगो पर्छ ।
निगमका निर्देशक दिपक बरालले चीनले ग्यासमा लिने भनेको मूल्यमा कर जोड्दा पनि अहिलेको बजार भाउभन्दा बढी नपर्ने बताए । “साइनोपेक्सले ग्यासमा जुन प्रस्ताव पठाएको छ, त्यहीमा दिए भारतबाट भन्दा बढी पर्ने छैन,” उनले भने । तर, चीनको केन्द्रीय सरकारले इन्धन निर्यातको अनुमति दिनुपर्छ ।
  मागको ७० प्रतिशतमात्र इन्धन दिन्छौं        
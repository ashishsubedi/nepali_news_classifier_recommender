
﻿पाल्पा, २४ चैत – पाल्पामा लोपोन्मुख सुन गिद्ध र सेतो गिद्धको हड्डीको अवैध व्यापार हुने गरेको रहस्य खुलेको छ । भुन्डाएर सुकाएको अवस्थामा गिद्द फेला परेपछिे हड्डीको अवैध कारोबार हुने गरेको रहस्य बाहिर आएको हो । तानसेन–१३ बतासेडाँडा सडक नजिकैको रुखमा झुन्डाएको अवस्थामा चारवटा गिद्ध फेला परेको जिल्ला वन अधिकृत यमलाल पोखरेलले बताए ।
हड्डीका लागि गिद्ध सुकाएको हुन सक्ने अनुमान गरिएको उनले बताए । गिद्धको हड्डी आयुर्बेदिक औषधि र झारफुकका लागि महँगो मूल्यमा बिक्री हुने गरेको स्थानीय बताउँछन् । स्थानीय बजारमा गिद्धको हड्डी ५ हजार रुपैयाँसम्ममा बिक्री हुने गरेको छ ।
घाम ताप्न र आहाराको खोजीमा यस क्षेत्रमा गिद्ध आउने गरेको अधिकृत पोखरेल बताउँछन् । मरेका गाईभैँसी जथाभावी फाल्ने भएकाले पनि यस क्षेत्रमा गिद्ध बढी आउँछन् । गिद्ध मार्नेलाई २ सयदेखि एक हजार रुपैयाँसम्म जरिवाना र दुई वर्षसम्म कैद सजाय हुन सक्ने व्यवस्था  छ ।  नियोजित रुपमा गिद्धको सिकार भएको हुन सक्ने जिल्ला वन कार्यालय पाल्पाको दाबी छ ।
गिद्ध मार्नु पनि अपराध हो भन्ने ज्ञानको अभावमा गिद्ध मार्ने कार्य भइरहेको छ । यहाँ एसियामा पाइने सात प्रकार गिद्ध पाइन्छन् । रासस
  गिद्धको हड्डीको अवैध व्यापार        

﻿
नयाँ पत्रिका काठमाडौं, १५ पुस
नेपाल बैंकर्स संघको उपाध्यक्षमा किशोर महर्जन चुनिएका छन् । मंगलबार सम्पन्न संघको साधारणसभाले सिभिल बैंकका प्रमुख कार्यकारी अधिकृत महर्जनलाई उपाध्यक्षमा चयन गर्ने निर्णय गरेको हो ।
सभाले महर्जनसँगै अन्य सातजना कार्यसमिति सदस्य पनि निर्विरोध चयन गरेको छ । नवनिर्वाचित कार्यसमितिका सदस्यहरूमा सानिमा बैंकका भुवन दाहाल, एनबी बैंकका ज्ञानेन्द्र ढुंगाना, एभरेष्ट बैंकका एके आहलुवालिया, लक्ष्मी बैंकका सुदेस खालिङ, नेपाल इन्भेष्टमेन्ट बैंकका ज्योतिप्रकाश पाण्डे, प्रभु बैंकका अशोक शेरचन र कृषि विकास बैंकका लीलाप्रकाश सिटौला रहेका छन् । तीमध्ये दाहाल र ढुंगाना पुराना कार्यसमितिमा पनि रहेका थिए ।
यसअघि उपाध्यक्ष रहेका रत्नराज बज्राचार्यले निरन्तरता दिन नचाहेपछि महर्जनले उम्मेदवारी दिएका थिए । निवर्तमान उपाध्यक्ष बज्राचार्य ग्लोबल आइएमई बैंकमा हुँदा सो पदमा निर्वाचित भएका थिए ।
उनले ग्लोबल आइएमई छाड्दा संघको उपाध्यक्ष पद खाली भएको थियो । पछि उनी सनराइज बैंकमा नियुक्त भएपछि संघले पुन: उनलाई उपाध्यक्षमा चयन गरेको थियो । महर्जनसहित कार्यसमितिका अन्य सातजना सदस्य निर्विरोध निवार्चित
भएका हुन् ।
संघमा प्रत्येक बर्ष चुनाव हुन्छ । एक वर्ष अध्यक्षको चुनाव हुँदा अर्को वर्ष उपाध्यक्ष र सदस्यहरूको हुन्छ । यसपटक उपाध्यक्ष र सदस्यहरूको निर्वाचन भएको हो । अहिलेका अध्यक्ष एनएमबी बैंकका उपेन्द्र पौड्याल र उपाध्यक्षमा मेगा बैंकका अनिल शाह छन् ।
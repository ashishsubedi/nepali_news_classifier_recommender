
﻿काठमाडौं, १४ वैशाख – सरकारले कृषि विकास रणनीति (एडीएस) कार्यान्वयनका लागि आर्थिक वर्ष ०७३/०७४ मा २८ अर्ब ९९ करोड ५४ लाख रुपैयाँ खर्चिने भएको छ । कृषि विकासका लागि साझा दस्तावेजको रूपमा दाबी गरिएको एडीएस लागू गर्न कृषि विकास रणनीति (एडीएस) कार्यान्वयन कार्ययोजनासमेत तयार गरिएको छ ।
एडीएसलाई लाई नयाँ संविधानको मर्मअनुसार कार्यान्वयन गर्न राष्ट्रिय कृषि विकास रणनीति कार्यान्वयन समिति गठन गरिएको कृषि विकास मन्त्रालयले जनाएको छ । कार्ययोजनाअनुसार आगामी वर्ष एडीएसको मर्मअनुरूप १६ अर्ब ७१ करोड रुपैयाँको विशेष कार्यक्रम सञ्चालनमा ल्याइने भएको छ । मन्त्रालयका अनुसार अन्य शीर्षकहरुमा फ्ल्यागसिप कार्यक्रमअन्तर्गत ३ अर्ब ५५ करोड प्रस्ताव गरिएको छ भने विज्ञान, प्रविधि र शिक्षाको विकेन्द्रीकरण कार्यक्रमअन्तर्गत १ अर्ब ९५ करोड रुपैयाँ प्रस्ताव गरिएको छ ।
खाद्य तथा पोषण सुरक्षा कार्यक्रमका लागि १ अर्ब १ करोड, मूल्य शृंखला विकास कार्यक्रमका लागि ५० करोड ६५ लाख, नवीनतम तथा कृषि उद्यमशीलता कार्यक्रमका लागि ७ करोड ५० लाख र अन्य कार्यक्रमका लागि एकमुष्ट ८ अर्ब ७३ करोड रुपैयाँ प्रस्ताव गरिएको छ । मन्त्रालयका प्रवक्ता योगेन्द्रबहादुर कार्कीले कृषि विकाससँग सरोकार राख्ने सबै मन्त्रालयको समन्वयमा एडीएस कार्यान्वयनको मार्गचित्र तय गरिएको बताए ।
फ्ल्यागसिप कार्यक्रमका लागि ४ जना म्यानेजर नियुक्तिसमेत गरेर कार्ययोजना तयार गरेको उनले जानकारी दिए । “कृषिसँग सरोकार राख्ने कृषि र पशुपन्छीका अलावा सहकारी, वन, सिँचाइ, भूमि सुधारलगायत सबै मन्त्रालयको समन्वयमा एडीएस कार्यान्वयनको योजना बनाएका छौं,” उनले भने, “कृषि क्षेत्रको समग्र विकासमा एडीएसको भूमिका हुने भएकाले सरोकारवाला सबै मन्त्रालय र कार्यालय यसमा प्रतिबद्ध छौं ।” राष्ट्रिय योजना आयोगले तोकेको सिलिङअनुसार कृषि विकास मन्त्रालयलाई बजेट कम हुने भएकाले एडीएस कार्यान्वयनतर्फ र मन्त्रालयको छुट्टै बजेटसमेत अपुग देखिएकाले अर्थ र आयोगलाई अनुरोध गरिएको कार्कीले बताए ।
योजना आयोगले मन्त्रालयलाई १७ अर्ब ९४ करोड रुपैयाँको सिलिङ पठाएको थियो । “एडीएस कार्यान्वयन कृषि विकास मन्त्रालय एक्लैले नभएर सरोकारवाला मन्त्रालयसमेतले गर्ने भएकाले एकीकृत बजेट तथा कार्यक्रम आवश्यक पर्छ,” प्रवक्ता कार्कीले भने ।
कृषि विकास मन्त्रालयले मात्र एडीएस लागू गर्न आगामी वर्षका लागि १३ अर्ब २८ करोड रुपैयाँ प्रस्ताव गरेको छ । बाँकी रकम अन्य सरोकारवाला मन्त्रालयले परिचालन गर्नेछन् ।
  एडीएस कार्यान्वयनका लागि २९ अर्ब        
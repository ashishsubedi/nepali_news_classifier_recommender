
﻿
प्रकाश धौलाकोटी/नयाँ पत्रिकातेह्रथुम, १७ पुस
एकै स्थानमा धेरै प्रजातिका गुराँस फुल्ने भएकै कारण पूर्वको पर्यटनमा ख्याति कमाएको तिनजुरे मिल्के जलजले (टिएमजे) क्षेत्रमा जथाभावी सडक निर्माणपछि पर्यटन आकर्षण घटेको छ । तेह्रथुमको वसन्तपुरदेखि संखुवासभाको गुफा बजार हुँदै ताप्लेजुङको दोभानसम्म पदमार्ग मासेर सडक निर्माण भएपछि पदमार्ग सुनसान भएको पर्यटन व्यवसायी बताउँछन् ।
सुविधा भए पनि बढी जोखिम मोल्नुपर्ने हुँदा आएका पर्यटक पनि वसन्तपुरबाटै फर्किने गरेका छन् । ‘सबै कुरा भौतिक विकास मात्र होइन रहेछ,’ राष्ट्रिय फूल लालीगुराँस संरक्षण व्यवस्थापन समितिका संयोजक लक्ष्मण तिवारीले भने, ‘सडक विस्तारसँगै पर्यटकीय थलो ओझेलमा पर्‍यो’ ।
नेपाल पर्यटन बोर्डले गरेको नेपालका ५ उत्कृष्ट पर्यटकीय गन्तव्यस्थलमा सूचीकृत तिनजुरे क्षेत्र यतिवेला सडक विस्तारका कारण सुनसान भएको संयोजक तिवारीले बताए । गुराँस संरक्षण क्षेत्रका रूपमा विकास गर्न सरकारले लामो समयदेखि अध्ययन गरिरहेको टिएमजे क्षेत्रको महत्त्वपूर्ण पदमार्ग सडक मार्गका कारण मासिँदै गएको छ ।
वर्षको ६ महिना कुमारी रहने टिएमजे क्षेत्रको पदमार्ग निर्माणाधीन वसन्तपुर गुफा हुँदै ताप्लेजुङको दोभान जोड्ने सडकका कारण कुरूप बनेको पर्यटन विकास तथा प्रवद्र्धन समितिले जनाएको छ ।
जिएमजे क्षेत्र घुम्न आउने आन्तरिक तथा बाह्य पर्यटक निर्माणाधीन सडकका कारण अन्यत्रैबाट ओहोरदोहोर गर्न थालेका छन् । पदमार्गमा रहेको चौकी बजारका सुरेशकुमार पाठकले एउटै उचाइको रमणीय पदमार्ग पछिल्लो समय सडक मार्गका कारण संकटमा परेको बताए ।
‘पदमार्ग भएर आउने पर्यटकले प्राकृतिक विविधतालाई नजिकबाट हेर्न रुचाउँछन्,’ काठमाडौंंको धापासीमा रहेको एड्भेन्जर गो ट्रेक टाभल्स एन्ड टुर्सका पर्यटन व्यवसायी तथा गाइड लाक्पा शेर्पाले भने ।
पदमार्गको वसन्तपुरदेखि गुफा हुँदै साँघुसम्म साना सवारीसाधन सञ्चालन हुन थालेका छन् । पदमार्ग भएर हिँड्दा पाइने प्राकृतिक आनन्द मोटर बाटोमा नपाइने जर्मनको एक कारागारमा प्रहरी अफिसरका रूपमा काम गर्ने स्टेफिन सेलीको भनाइ छ । ‘पदमार्ग मासिएपछि यहाँको पर्यटन व्यवसायमा पनि असर पर्न सक्छ,’ उनले भने ।
मोटरबाटो निर्माणका कारण यहाँसम्म आइपुगेका पर्यटक बसाइ अवधिसमेत घटाउन थालेका छन् । सोही कारण स्थानीयस्तरमा यसअघि हुने आर्थिक कारोबारमा समेत गिरावट आएको चौकी बजारका होटेल व्यवसायी उदयकुमार लोले जानकारी दिए । उनका अनुसार पर्यटकको बसाइ अवधि छोटिएकाले पहिलेको तुलनामा व्यापारिक कारोबारमा समेत ह्रास आएको छ ।
यस क्षेत्रमा आउने पर्यटकको तथ्यांक राख्ने आधिकारिक निकाय नभए पनि गत वर्षको तुलनामा यो वर्ष पर्यटक संख्यामा गिरावट आएको स्थानीय बताउँछन् । पर्यटक आकर्षण देखेर पदमार्गका दर्जनौँ स्थानमा खुलेका बजारमा समेत अहिले कारोबार न्यून छ ।
वर्षको ३ महिनासम्म फुलिरहने २८ भन्दा बढी प्रजातिका गुराँस, विविध प्रजातिका कुहिरे वन, लोपोन्मुख जडीबुटी र वन्यजन्तु, सिमसार, पोखरी तथा चराचुरुंगी र मनोरम प्राकृतिक दृश्य यस क्षेत्रका पर्यटकीय आकर्षण हुन् । यो क्षेत्र हुँदै पर्यटक कुम्भकर्ण, मकालु र कञ्चनजंघा हिमाल आरोहणमा जाने गर्छन् ।
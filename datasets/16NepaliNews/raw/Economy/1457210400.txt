
﻿
२२ फागुन, काठमाडौं । सरकारले सूचना नदिइ एक्कासी औषधि कम्पनीमा छापा मारेपछि निजी क्षेत्र आक्रोशित बनेका छन् । सरकारले शुक्रबार दुइवटा औषधि कम्पनी लोमस फर्मास्यूटिकल्स र देउराली जनता फर्मास्यूटिकल्समा छापा मारेको थियो ।
लोमस फर्मा नेपाल उद्योग वाणिज्य महासंघका पूर्वअध्यक्ष प्रदीपकुमार पाण्डेको कम्पनी हो भेन देउराली जनता नेपाल उद्योग परिसंघका नवनिर्वाचित अध्यक्ष हरिभक्त शर्माका कम्पनी हो । शर्मा परिसंघको अध्यक्ष भएकै दिन सरकारले उनको कम्पनीमा छापा मारेको थियो ।
छापा मारेको भोलिपल्टै निजी क्षेत्रका प्रतिनिधिमुलक संस्थाहरु महासंघ, परिसंघ र नेपाल चेम्बर अफ कमर्शले संयुक्त पत्रकार सम्मेलन आयोजना गरी सरकारको कदमप्रति कडा आपत्ती जनाएका छन् । तीनवटै संस्थाले नियन्त्रणमा लिइएका लोमस र देउराली जनताका व्यवस्थापकलाई बिनाशर्त तत्कालै रिहा गर्न माग गरेका छन् ।
महासंघका अध्यक्ष पशुपति मुरारकाले तत्काल पक्राउ परेका व्यक्तिहरु बिनाशर्त रिहाइ नगरे निजी क्षेत्रले कडा कदम उठाउन बाध्य हुने चेतावनी दिए । अर्बौको लगानी गरेर हजारौंलाई रोजगारी दिइरहेका उद्यमी व्यवसायीहरुलाई सूचना नदिइ आधार प्रमाण बिना नै सरकारले धरपकड गर्दा आफुहरु हतोत्साहित भएको उनको भनाई छ ।
अध्यक्ष मुरारकाले सरकारबाट उद्यमी व्यवसायीहरु माथि वस्तुको बिक्री मुल्यका नाउँमा श्रृंखलाबद्ध रुपमा भएका धरपकडका घटनाहरुले सरकार आफैले लगानीको वातावरण बिथोल्दै निजी क्षेत्रलाई त्रसित बनाएको बताए । भूकम्प, नाकाबन्दी र तराई आन्दोलनबाट ग्रसित भएका उद्योगलाई सरकारले सहयोग गर्नुको सट्टा उल्टै धरपकडमा उत्रिएको निजी क्षेत्रको गुनासो छ ।
अध्यक्ष मुरारकाले खुला बजार अर्थतन्त्रको परिकल्पना अनुसार उद्योगीले मुल्य तोक्न पाउने स्पष्ट रहेको भन्दै सरकारको कदमप्रति असन्तुष्टि जाहेर गरे । कारबारीको गर्ने निहुँमा उद्योगीलाई खोरमै थुन्नु गलत भएको ठोकुवा गर्दै उनले अनुसन्धानको सामान्य प्रक्रिया समेत पुरा नगरी व्यक्तिको मानमर्दनमा सरकार उत्रिँदा त्यसको ठूलो असर पर्ने बताए ।
औषधी ब्यवसायी संघका अध्यक्ष मृगेन्द्र मेहर श्रेष्ठले महंगो मुल्यमा इन्धन खरिद गरेर उत्पादन गरिरहेको अवस्थामा कुनै स्पष्टीकरण मौका नदिई सतही समाचारका आधारमा हिरासतमा लिएको बताए ।
‘निजी क्षेत्रले आपूर्ति सहज गर्ने क्रममा अनुगमन गर्ने कुरालाई अन्यथा भन्न नमिल्ल्ने तर अनुगमनको निहुँमा यस्ता कामबाट आपूर्ति सहज नभै आपूर्ति व्यवस्था झन जटिल बन्छ’ उनले भने ।
प्रधानमन्त्री केपी ओलीले शुक्रबार नै पक्राउ परेका व्यक्तिलाई रिहाइ गर्ने आश्वासन दिए पनि अहिलेसम्म रिहाइ नगरेको भन्दै महासंघका पूर्वअध्यक्ष चण्डीराज ढकालले आक्रोस व्यक्त गरे । औषधि व्यवसायी पक्राउ पर्ने वित्तिकै उद्योगी व्यवसायीले प्रधानमन्त्री, एमाओवादी अक्ष्यक्ष पुष्पकमल दाहाल लगायतलाई भेटेर आफ्नो समस्या जानकारी गराएका थिए ।
डा. भोला रिजालले औषधि कम्पनी उद्योगीसँग मात्र नभई प्रत्यक्ष विरामी र अस्पतालसँग जोडिएको बताउँदै यस्तो कदमबाट पछाडि हट्न सरकारलाई सुझाव दिएका छन् ।
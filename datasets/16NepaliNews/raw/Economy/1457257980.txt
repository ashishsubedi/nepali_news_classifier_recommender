
﻿पोखराको सबैभन्दा जेठो संस्था पोखरा उद्योग वाणिज्य संघको आयोजनामा सञ्चालन भइरहेको राष्ट्रिय औद्योगिक व्यापार मेलामा यसपटक क्यान कास्कीको आयोजनामा क्यान इन्फोटेक पनि सञ्चालन भइरहेको छ । समग्र पोखरा उद्योग वाणिज्य संघको भूमिकाबारे मेला प्रचार प्रसार संयोजक तथा पोखरा उद्योग वाणिज्य संघका महासचिव रवीन्द्रबहादुर प्रजुसँग गरिएको कुराकानी :मेला कसरी अगाडि बढिरहेको छ ?
मेला ढिला गरी मेला सुरु भए पनि तयारी राम्रै भएका कारण सफल रूपमा सञ्चालन भइरहेको छ । भूकम्प, तराई मधेस आन्दोलन र भारतको अघोषित नाकाबन्दीका कारण अस्तव्यस्त मुलुकको अर्थतन्त्रलाई जसरी पनि चलायमान बनाउन मेला आयोजना गरेका हौँ । सोहीअनुसार मेला सञ्चालन गर्न सफल भएका छौँ ।
मेला सञ्चालन गर्नुको उद्देश्यबारे बताइदिनुस् न ।
अहिले मेला व्यापारीको हाटबजारजस्तै भएको छ, मेलाको मर्म हराउँदै गएको छ । यो वर्ष सबैतिर पीडैपीडा र अभाव मात्रै छ, त्यसैले मेलामा सर्वसाधारणकाको चाहना घट्दै गएको छ । हामीले आयोजना गरेको मेला व्यापारिक भए पनि प्रमुख लक्ष्य पश्चिमाञ्चल क्षेत्रमा रहेका व्यावसायिक सम्भावनाको खोजी, आर्थिक गतिविधि सम्वद्र्धन तथा प्रर्वद्धन, नेपालका पाँचै विकास क्षेत्रमा क्षेत्रीय स्तरको प्रर्दशनी केन्द्रका रूपमा विकास गर्ने उद्देश्यले आयोजना गरेका हौँ । यो मेला सम्पूर्ण व्यवसायी मनको पहिचान पनि हो । त्यसैले पनि हाम्रा लागि र समग्र पोखराका लागि गौरवको विषय बनेको छ ।
मेलामा कुन–कुन सामग्रीका स्टलले सहभागिता जनाएका छन् ?
मेलामा रेस्टुराँ, मेड इन नेपाल पेभिलियन, पोखराका उत्पादन, पर्यटन, कृषि तथा हस्तकला, फ्लोरिकल्चर र अन्य साधारण स्टल पनि छन् । मेलालाई थप आकर्षक बनाउन चिनियाँ सामग्रीका लागि चिनियाँ पेभिलियन र पाकिस्तान उत्पादन छाला तथा अन्य वस्तुका पनि स्टल राखिएको छ । यो वर्ष हामीले अर्गानिक उत्पादन र आइटी प्रविधिलाई विशेष महत्त्व दिएका छौँ ।
यो वर्ष आइटीलाई किन जोड्नुभएको हो ? 
सूचना प्रविधि युवा पुस्ता र समयको माग पनि बनिसकेको छ । आइटीविना अहिलेको समाजको कल्पना गर्न पनि सकिँदैन । त्यसैले पछिल्ला विश्वबजारका प्रविधि अनुसरण गर्दै समृद्ध नेपाल निर्माणका लागि हामीले आइटीलाई मेलाको मूल आकर्षणको केन्द्र बनाएका हौँ । अर्को कुरा, प्रस्तावित ४ नम्बर प्रदेशलाई आइटी सहरका रूपमा विकास गर्ने परिकल्पना हामीले सोचेका छौँ ।
पोखरा भन्नेबित्तिकै पर्यटनबारे कुरा उठ्छ, यसलाई मेलामा कसरी समेट्नुभएको छ ? 
पोखराको पहिचान नै पर्यटन भएकाले हामीले मेलामा पनि विशेष स्थान दिएका छौँ । त्यसका लागि पर्यटन बोर्ड र पोखरा पर्यटन परिषद्सँग सहकार्य गरेका छौँ । हामीले पश्चिमाञ्चललाई हब मानेर जाने सबै ट्रेकिङ रुट र पोखराका प्रमुख पर्यटकीय गन्तव्यबारे पनि जानकारी दिने लक्ष्यसहित काम गरिरहेका छौँ । स्वस्थ पर्यटन केन्द्रका रूपमा पनि हामीले पोखरालाई सोचिरहेका छौँ र सोहीअनुरूप काम पनि गरेका छौँ ।
पछिल्लो समयमा पोखरामा क्षेत्रीय विमानस्थल निर्माणका लागि दबाब दिादै आउनुभएको छ, होइन ?
पोखरा उद्योग वाणिज्य संघको नेतृत्वमा पटकपटकको दबाबले लामो समयसम्म अल्झिएको विमानस्थल निर्माण सुरुवात अहिले लगभग अन्तिम अवस्थामा छ । सायद यही वर्षभित्र शीलान्यास हुन्छ होला । चीनको एक्जिम बैंकले दुई प्रतिशतको सहुलियत दरमा ऋण दिने पक्का भएको छ । यस्तै, चाइनाकै सिएएमसी कम्पनीले विमानस्थल बनाउने लगभग निश्चित भइसकेको अवस्था छ । प्रधानमन्त्री केपी शर्मा ओलीको चैत पहिलो सातामा हुने चीन भ्रमणमा यस विषयमा निर्णय हुने अपेक्षा गरेका छौँ । यदि अन्तर्राष्ट्रिय विमानस्थल बन्यो भने पोखरा अन्तर्राष्टिय सहर हुनेमा कुनै शंका छैन । त्यसका लागि निजी क्षेत्रले पोखरा आउने पर्यटकको बसाइ बढाउन धेरै लगानी थप्नुपर्ने हुन्छ । त्यो लगानी थप्न र समृद्ध पोखरा निर्माणमा हामी तयार छौँ । तर, विमानस्थल निर्माणमा राजनीतिक र अन्य अवस्थाका कारण ढिला गरिए निजी क्षेत्रको अगुवाइमै विमानस्थल निर्माण हुन्छ, यसमा शंका नगरे हुन्छ ।
शब्द/तस्बिर : विष्णु गौतम/नयाँ पत्रिका
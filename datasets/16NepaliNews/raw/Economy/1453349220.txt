
﻿
नयाँ पत्रिका मकवानपुर, ६ माघ
हेटौँडाको रहेको सहारा ग्यास उद्योगले बढी मूल्यमा कम वजनको ग्यास वितरण गरेको छानबिनका क्रममा फेला परेको छ । कम्पनीले कम तौलका ग्यास सिलिन्डर बिक्रीका लागि बजारमा पठाउने गरेको खुलासा भएको हो । जिल्लास्तरीय अनुगमन टोलीले गरेको अनुगमनका क्रममा सिलिन्डरमा ७.१ किलो ग्यास हुनुपर्नेमा ७ किलो मात्र ग्यास भरेको फेला परेको थियो ।
घरेलु तथा साना उद्योग कार्यालय हेटौँडा संयोजक रहेको अनुगमन समितिले उद्योगमा निरीक्षणका क्रममा ८ सिलिन्डर तौलिएर चेकजाँच गर्दा ४ वटा सिलिन्डरमात्र सही तौलको भएको पाइएको हो ।
अनुगमनमा सहभागी उपभोक्ता हित संरक्षण मञ्च मकवानपुरका सचिव बासु खतिवडाका अनुसार नमुनाका रुपमा ८ वटा ग्यास भरिएका सिलिन्डरको तौल छानविनका क्रममा ४ वटामा कैफियत देखिएको जानकारी दिए । उद्योगले उपभोक्तालाई प्रतिसिलिन्डर १ सय ग्राम तौल ठगिरहेको भेटिएको उनको भनाइ छ । उद्योगमा हालसम्मका ग्यास सिलिन्डर विवरण पनि नराखेको छानबिनका क्रममा फेला परेको थियो । ‘अनुगमनका क्रममा उद्योगमा प्राप्त ग्यास परिमाण र विक्रीवितरण गरिएको तथ्यांक माग्दा उद्योगले उपलब्ध गराउन नसकेपछि कालोबजारी भइरहेको देखिएको हो,’ उनले भने ।
उद्योग अनुगमनका क्रममा ग्यास परिमाण तौलिने ९ तराजुमध्ये ६ वटा तराजुमा प्रमाणीकरणसमेत नभएको भेटिएको छ । अनुगमनपछि तयार पारिएको मुचुल्कामा उद्योगमा कार्यरत कर्मचारीले आधिकारिक व्यक्ति नभएको भन्दै हस्ताक्षर गर्न नमानेको अनुगमन समिति संयोजक घरेलु तथा साना उद्योग कार्यालय हेटौँडाका अधिकारी नन्देश्वर डंगोलले बताए ।
निरीक्षणपछि तयार पारिएको मुचुल्का बुझ्न तथा हस्ताक्षर गर्न उद्योगमा कार्यरत कर्मचारीले नमानेपछि त्यसलाई उद्योगको गेटमा टाँसिएको अनुगमन समितिले जनाएको छ ।
नापतौल तथा गुणस्तर क्षेत्रीय कार्यालय वीरगन्जका सहायक रामदेव प्रसाद निरीक्षणमा सहभागी थिए । अनुगमनमा जिल्ला प्रशासन कार्यालयका नायव सुब्बा मदनकुमार श्रेष्ठ, प्रहरी निरीक्षक डम्बर पुरीलगायतका अधिकारी सम्मिलित थिए । उद्योगमा भित्रिएको परिमाणको ग्यास सर्वसाधारण उपभोक्तालाई नपठाई सहारा ग्यास कालोबजारीमा सक्रिय बनेको पाइएको भन्दै उपभोक्ता हित संरक्षण मञ्च मकवानपुरले कारबाही माग गरेको छ ।
मञ्च अध्यक्ष अजय अधिकारीले उद्योगमा भित्रिएको ग्यास बिक्रीवितरणबारे हालसम्म कुनै तथ्यांक नहुनु, कम तौल हुनुलगायत कमजोरी उद्योगबाट भएकाले प्रशासनले कारबाही गर्नुपर्ने उनको भनाइ छ ।

﻿मोहन गुरुङ
काठमाडौं, २३ पुस – अख्तियार दुरुपयोग अनुसन्धान आयोगले विभिन्न देशस्थित दूतावास तथा नियोगहरूमा कार्यकालभन्दा बढी अवधि बसी अनियमित ढंगबाट तलब–भत्ता तथा सुविधा लिएका राजदूतसँग नियमानुसार असुल उपर गर्न प्रधानमन्त्री तथा मन्त्रिपरिषद् कार्यालय र परराष्ट्र मन्त्रालयलाई पत्राचार गरेको छ । बिनाअनुमति आफूखुसी कार्यकालभन्दा बढी बसी सेवा–सुविधा लिएका राजदूतहरूसँग रकम असुल गर्न अख्तियार दुरुपयोग अनुसन्धान ऐन २०४८ दफा २८ बमोजिम आयोगले बुधबार निर्णय गरेको हो ।
पराष्ट्र मन्त्रालय स्रोतका अनुसार आफूखुसी कार्यकालभन्दा बढी अवधि बसी सेवा सुविधा लिएका राजदूतहरूमा ब्राजिलका लागि नेपाली पूर्वराजदूत प्रधुम्नविक्रम शाह, क्यानडाका पूर्वराजदूत भोजराज घिमिरे र फ्रान्सका पूर्वराजदूत मोहनकृष्ण श्रेष्ठ छन् ।
त्यस्तै कुवेतका पूर्वराजदूत मधुवन पौडेल, दक्षिण अफ्रिकाका अरुण धिताल, श्रीलंकाका सुशीलचन्द्र अमात्य, बेलायतका सुरेशचन्द्र चालिसे, अमेरिकाका पूर्वराजदूत शंकर शर्मालगायतले पनि बढी समय बसेर सेवा–सुविधा लिएको अख्तियारले जनाएको छ ।
“राजदूतले कार्यकाल सकिएपछि पनि नफर्की सरकारी कोषबाट अनियमित ढंगले सेवा–सुविधा लिइरहेको देखियो । यसले सरकारलाई ठूलो आर्थिक नोक्सानी पुगेको छ,” अख्तियार प्रवक्ता कृष्णहरि पुष्करले भने, “प्रचलित कानुनबमोजिम पदाधिकारीहरूबाट नियमानुसार जेजति असुल उपर गर्नुपर्ने हो, सोबारे उपयुक्त निर्णय गर्न प्रधानमन्त्री कार्यालय र परराष्ट्र मन्त्रालयमा पत्र पठाइएको छ ।”
दूतावास तथा नियोगहरुमा कार्यरत राजदूत एवं पदाधिकारीहरू आफूखुसी रूपमा तोकिएको समयभन्दा बढी बसी तलब–भत्ता खाएको भनी परेको उजुरीको सम्बन्धमा अख्तियारले अनुसन्धान गरेको थियो । एकै राजदूतले लाखौं रकम फिर्ता गर्नुपर्ने अख्तियारले जनाएको छ ।
राजदूतावास तथा नियोग प्रमुखहरूको म्याद (अवधि) नियुक्ति हुँदा विशेष परिस्थितिले थप्नुपर्ने आवश्यक भए स्पष्ट मापदण्ड बनाई थप गर्ने व्यवस्था गर्नसमेत अख्तियारले निर्देशन दिएको छ । ‘म्याद थप गर्नुपर्ने कारण, आधार, सूचकांक, म्याद थप गर्दा राज्यलाई हुने उपलब्धि, म्याद थप नगर्दा राज्यलाई हुनसक्ने नकारात्मक असर आदिको वस्तुनिष्ठ आधारसहितको स्पष्ट मापदण्ड बनाई म्याद थप गर्नुपर्नेछ’ अख्यितारले प्रधानमन्त्री तथा परराष्ट्रलाई लेखेको पत्रमा भनेको छ, ‘राजदूत र पदाधिकारीको विगतको कार्यसम्पादनस्तरको विस्तृत अध्ययन विश्लेषण गरी निजको कार्यसम्पादन उत्कृष्ट देखिने प्रमाणित कारण र आधार भए परराष्ट्रको सिफारिसमा अधिकारप्राप्त अधिकारीको स्वीकृति लिई म्याद थपको व्यवस्था मिलाउनुपर्छ ।’
गत असोजमा अख्तियारले परिवार नलगी परिवार भत्ता लिएका नियोगका पदाधिकारी तथा कर्मचारीसँग रकम असुल उपर गर्न निर्देशन दिएको थियो । नियोगका पदाधिकारी तथा कर्मचारीले आयकर ऐनबमोजिम भत्तामा लाग्ने १५ प्रतिशत कर नतिरेको बारेमा अख्तियारले अनुसन्धान गर्दैछ । यसबाट पनि करोडौं राजस्व गुम्ने गरेको छ ।
विवादित आयुक्त गुरुङको क्षेत्राधिकार कटौती
अख्यितारले काज विवादमा परेकी आयुक्त सावित्री थापा गुरुङको क्षेत्राधिकार कटौती गरेको छ । सर्वाेच्च अदालतमा विचाराधीन रहेकी आयुक्त गुरुङको मुद्दा फैसला नभएसम्म उजुरीको अनुसन्धान गर्न नपाइने गरी बुधबार आयोगले निर्णय गरेको हो ।
गुरुङ त्रिभुवन विश्वविद्यालयमा सहप्राध्यापक पदबाट काज बिदामा बसी अख्तियारको आयुक्त भएकी थिइन् ।
  १८ राजदूतसँग तलब–भत्ता असुल्न निर्देशन        
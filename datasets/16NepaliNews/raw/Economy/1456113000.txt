
﻿लोकबहादुर चापागाई
काठमाडौं, १० फागुन – सरकारले चालू वर्षको चैतसम्म काम सुरु नगरेका कार्यक्रम र आयोजनाबाट रकम फिर्ता (सरेन्डर) गराउने भएको छ । अर्थ मन्त्रालयले त्यस्ता कार्यक्रमको सम्पूर्ण बजेट ०७३ वैशाख १ गते अनिवार्य फिर्ता गर्ने व्यवस्था ल्याएको हो ।
नियमित सञ्चालनमा रहेका आयोजनामा रकम अभाव हुन नदिन र वर्षको अन्त्यमा अनावश्यक ढंगले रकम खर्च गर्ने प्रवृत्ति रोक्न भन्दै अर्थले ५० प्रतिशत प्रगति हासिल नगर्ने कार्यक्रमको समेत रकम फिर्ता गराउने गरी कार्ययोजना अघि सारेको हो । काम नभएका आयोजना/कार्यक्रमबाट रकम फिर्ता गराउन नीतिगत व्यवस्था गरिएको यो पहिलोपटक हो । यसअघिसम्म आर्थिक वर्षको अन्त्यमा मात्रै रकम फिर्ता माग्ने गरिन्थ्यो ।
मन्त्रालयका प्रमुख आर्थिक सल्लाहकार प्रा.डा. गोविन्द नेपालले अन्तरनिर्भर र स्वाधीन अर्थतन्त्र विकासका लागि अहिलेको बजेटमा पुनर्संरचनाका गर्नुपरेकाले यस्तो व्यवस्था गरिएको स्पष्ट पारे । “वर्षको अन्त्यमा खर्च गर्ने प्रवृत्ति अन्त्य गरिनेछ,” उनले भने, “परिवर्तित सन्दर्भअनुसार कार्यक्रमहरूको पुनःप्राथमिकीकरण गर्दा थप रकम आवश्यक पर्ने हुँदा यो व्यवस्था प्रभावकारी हुनेछ ।”
सबै मन्त्रालय तथा निकायले आफूअन्तर्गतका कार्यक्रम तथा आयोजनाको प्रगति विवरण चैत तेस्रो साताभित्र मन्त्रालयलाई बुझाउनुपर्नेछ । अर्थमन्त्री विष्णुप्रसाद पौडेलले बजेट मध्यावधि समीक्षाका क्रममा चालू आयोजनालाई रकम अभाव हुन नदिने प्रतिबद्धता जनाएका थिए । विगत वर्षहरूमा पनि वर्षान्ततिर अधिक रकम खर्च हुने गरेको थियो ।
बजेट मध्यावधि समीक्षामा काम सुरु हुन नसकेका स–साना आयोजनामा छरिएका रकम ठूला आयोजनामा परिचालन गर्ने उल्लेख छ । फागुनभित्र चालू भैपरी र पुँजीगत भैपरीमा विनियोजित बजेट सम्बन्धित खर्च शीर्षकमा बाँडफाँड नगरे अर्थबाट सिधै रकमान्तर गरी ‘अर्थ विविध’मा खिच्ने र त्यससम्बन्धी जानकारी फागुन दोस्रो सातासम्म सबै निकायलाई दिने मन्त्रालयले जनाएको छ ।
चैतसम्म खर्च नभई बाँकी रहेका दोस्रो प्राथमिकताप्रात कार्यक्रम (पी२) र तेस्रो प्राथमिकताका कार्यक्रम (पी३)को रकम रोक्का राख्ने निर्णय मन्त्रालयले गरेको छ । चालू वर्षका ६ महिनामा पी२ र पी३ परियोजनाको प्रगति क्रमशः २५.०९ र २.०७ प्रतिशतमात्र छ । त्यसरी रोक्का राखिएको रकम आवश्यकताअनुसार रकमान्तर गरी खर्चि गरिने अर्थको भनाइ छ ।
स्रोत परिचालनमा व्यापक सुधारको आवश्यकता औंल्याउँदै अर्थले वैदेशिक सहायताअन्तर्गतका आयोजनाको सहायता रकम खर्च नभए ‘म्याचिङ फन्ड’को रकम रोक्का राखी फिर्ता गर्नेछ । अर्थले प्रयोग नभई मौज्दातमा रहेका ग्रामीण दूरसञ्चार, सामाजिक सुरक्षाजस्ता कोषको रकम आफ्ना कार्यक्रम सञ्चालनका लागि आवश्यकताअनुसार किस्ताबन्दीमा निकासा दिन सकिने व्यवस्था पनि गरेको छ ।
अबको छोटो अवधिमा पनि विकास–निर्माणका काम तीव्रताका साथ हुने अपेक्षा गरी ०७१/७२ को राजस्वका आधारमा ५ प्रतिशत रकम राष्ट्र बैंकबाट अधिविकर्ष (ओभरड्राफ्ट) लिने निर्णय पनि मन्त्रालयले गरेको छ । गत वर्ष ३ खर्ब ५६ अर्ब ६२ करोड रुपैयाँ राजस्व असुली भएकोमा १७ अर्ब ८३ करोड ओभरड्राफ्ट लिन पाइने सुविधा छ । चालू वर्ष ८८ अर्ब आन्तरिक ऋण उठाउने कार्यक्रम छ । आन्तरिक ऋण उठाएर पनि स्रोत व्यवस्थापन हुन नसकेमा ओभरड्राफ्ट लिइनेछ ।
“विशेषगरी दक्षिणी सीमा नाकामा देखिएको अवरोधलाई ख्याल गरी उत्तरी सीमा नाकाको सुदृढीकरण आवश्यक भएको छ,” सल्लाहकार नेपालले भने, “ती क्षेत्रमा पूर्वाधार विस्तारका लागि थप रकम आवश्यक पर्छ । फिर्ता लिइएको रकम यस्तै आयोजनामा उपयोग गरिनेछ ।” मध्यावधि समीक्षापछि बजेटलाई ऊर्जासुरक्षा, खाद्यसुरक्षा, व्यापार विविधीकरण र पर्यटन विकासमा केन्द्रित गरी पुनः प्राथमिकीकरण गरिएको उनले बताए ।
  काम नभएका आयोजनाको रकम वैशाख १ मै फिर्ता        
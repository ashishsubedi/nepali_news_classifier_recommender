
﻿सम्पत्ति शुद्धीकरण निवारण सम्मेलन 
नयाँ पत्रिकाकाठमाडौं, १४ माघ
मुद्रा निर्मलीकरण अहिलेको प्रमुख चुनौती रहेको विज्ञले बताएका छन् । नेसनल बैंकिङ इन्स्टिच्युट (एनबिआई)ले बुधबार राजधानीमा आयोजना गरेको ‘एन्टी मनी लन्डरिङ’ विषयक सम्मेलनमा उनीहरूले यस्तो बताएका हुन् ।
अहिले सबै सरोकारवाला निकाय मुद्रा निर्मलीकरणविरुद्ध लड्नुपर्ने राष्ट्र बैंक फाइनान्सियल इन्फरमेसन युनिटका प्रमुख ऋषिकेश भट्टले बताए । उनले भने, ‘सम्मेलनले मुद्रा निर्मलीकरणविरुद्ध लड्न थप सहयोग पुर्‍याउनेछ ।’
कार्यक्रममा नेसनल बैंकिङ इन्स्टिच्युटका अध्यक्ष शोभनदेव पन्तले मुद्रा निर्मलीकरणका विषयमा बैंक तथा वित्तीय संस्थाले अनेकौँ चुनौती सामना गर्नु परेको बताए । उनले भने, ‘अहिले देखिएको राजनैतिक अस्थिरता, आर्थिक नाकाबन्दीले पनि थप चुनौती सिर्जना गरेको छ ।’ सोही कारण सम्मेलनमा तीलगायत मुद्रा निर्मलीकरणका अन्य विषयसमेत सम्बोधन हुने उनले जानकारी दिए ।
राष्ट्र बैंक तथा वित्तीय संस्था नियमन विभाग प्रमुख शिवनाथ पाण्डेले नेसनल बैंकिङ इन्स्टिच्युटले मुद्रानिर्मलीकरणका विषयमा अन्र्तराष्ट्रिय स्तरको सम्मेलन आयोजना गर्न तत्परता देखाएको बताए । अहिले मुद्रा निर्मलीकरणमा देखिएका चुनौती सबैको साझा रहेकाले संयुक्त प्रयासबाट सामना गर्नुपर्ने उनको तर्क छ ।
सम्मेलनमा बैंक तथा वित्तीय संस्था, इन्स्योरेन्स कम्पनी, विप्रेषण कम्पनी, लगानी कोष, अनुसन्धान निकाय तथा नियमन निकाय गरी १ सय ६१ जनाको सहभागिता थियो ।
पछिल्ला वर्षमा बैंक तथा वित्तीय संस्थाका लागि मुद्रा निर्मलीकरणविरुद्ध गर्नुपर्ने कार्य झनै चुनौतीपूर्ण हुँदै गइरहेको छ । समय समयमा नियामक निकायबाट कसिलो निर्देशिका जारी गरिनु, विद्युतीय प्रविधिमा आधारित विभिन्न मुद्रा निर्मलीकरणसँग सम्बन्धित जोखिमका घटना बढ्दै जानु, अवैधानिक रूपमा आर्जित सम्पत्तिलाई विभिन्न माध्यमबाट वैधानिक गराउने प्रचलन बढ्नुलगायत कारण मुद्रा निर्मलीकरणविरुद्धको कार्य चुनौतीपूर्ण हुँदै गएको हो ।
चुनौती समाधान गर्ने उद्देश्यले सम्मेलन आयोजना गरिएको नेसनल बैंकिङ इन्स्टिच्युटले जनाएको छ । सम्मेलन अवसरमा नेसनल बैंकिङ इन्स्टिच्युटले ‘एएमएल/सिएफटी सर्टिफिकेट कोर्स’ सार्वजनिक गरेको छ । भारतको फिन्टिलेक्ट नामक संस्थासँगको समन्वयमा तालिम सञ्चालन गर्न लागिएको हो ।
तालिमबाट बैंक तथा वित्तीय संस्था, इन्स्योरेन्स कम्पनी, विप्रेषण कम्पनी, सहकारी संस्थामा कार्यरत कर्मचारी लाभान्वित हुने एनबिआईले बताएको छ । कार्यक्रममा राष्ट्र बैंकका पूर्वडेपुटी गभर्नर महाप्रसाद अधिकारीले मुद्रा निर्मलीकरणमा बैंक तथा वित्तीय संस्थाको भूमिकाका विषयमा कार्यपत्र प्रस्तुत गरेका थिए ।
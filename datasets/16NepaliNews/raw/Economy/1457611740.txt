
﻿विराटनगर, २७ फागुन – भन्सार जाँचपास भएर पठाइएका सामान चेकजाँचका नाममा प्रहरीले दुःख दिएको भन्दै भन्सार एजेन्टहरू आन्दोलित भएका छन् । पछिल्लो समय जाँचपास भइसकेका सामानहरू प्रहरीले ठाउँ–ठाउँमा चेकजाँच गरेर दुःख दिने गरेको उनीहरूको भनाइ छ ।
विराटनगर भन्सार एजेन्ट संघको नेतृत्वमा आन्दोलन सुरु भएको हो । एजेन्टहरूले दिउँसो २ बजेसम्म सम्पूर्ण कामकाज ठप्प पारे । भारतबाट आएका र भारततर्फ जाने मालबाहक सवारी साधनको जाँचपासका सबै काम कारबाही प्रभावित हुँदा राजस्व संकलनसमेत प्रभावित भएको भन्सार कार्यालयले जनाएको छ । “एजेन्टहरूको आन्दोलनले भन्सारको राजस्व संकलन पूरै प्रभावित भएको छ,” भन्सार प्रमुख कृष्ण बस्नेतले भने ।
एजेन्ट संघका अध्यक्ष विजेन्द्र परासरले भन्सार जाँचपास गराएको मालबाहक ट्रकलाई प्रहरीले अनावश्यक दुःख दिने उद्देश्यले पक्राउ गर्ने गरेको बताए । उनले भने, “प्रहरीको क्रियाकलाप नरोकिएसम्म आन्दोलन जारी रहन्छ,”
कलम डाउन गरेर कामकाज ठप्प पारेको बताउँदै परासरले बिहीबारदेखि अनिश्चितकालका लागि ठप्प पार्ने बताए । दैनिक ६ देखि ८ करोडसम्म राजस्व संकलन हुनुपर्नेमा भन्सार एजेन्टहरूले कामकाज ठप्प पार्दा मंगलबार र बुधबार २ करोडमात्रै राजस्व संकलन भएको भन्सार कार्यालयले जनाएको छ । यो नाका हुँदै मोरङ–सुनसरी औद्योगिक क्षेत्रमा  सञ्चालिक करिब साढे ५ सय उद्योगका लागि कच्चापदार्थ आयात हुने गरेको छ । संघको आन्दोलनले आयात–निर्यात प्रभावित भएको बस्नेतको भनाइ छ । आन्दोलनरत पक्षसँग छलफलका लागि पहल भइरहेको बस्नेतले बताए ।
  भन्सार एजेन्ट संघ आन्दोलित        
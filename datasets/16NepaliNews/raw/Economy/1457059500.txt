
﻿सीधा उडान संख्यामा कमी र स्थल नाका बन्द मुख्य कारण
अच्युत पुरी/नयाँ पत्रिकाकाठमाडौं, २१ फागुन
चिनियाँ पर्यटकका लागि सरकारले ल्याएको नि:शुल्क भिसा नीतिबाट स्वयं चिनियाँ पर्यटकमा उत्साह ल्याउन नसकेको पर्यटन व्यवसायीले बताएका छन् । विशेषगरी सरकारी नीतिको व्यापक प्रचार–प्रसार गर्न नसक्नु, नेपाल–चीन सीधा हवाई उडान संख्यामा कमी र स्थल नाका सुचारु हुन नसक्दा चिनियाँ पर्यटकको आगमन उत्साहजनक नदेखिएको व्यवसायीको गुनासो छ ।
‘अघिल्ला वर्षमा फेब्रुअरी/मार्चमा नेपालका होटेल रेस्टुराँ चिनियाँ पर्यटकले भरिभराउ हुन्थे,’ होटेल संघ नेपाल (हान)का प्रथम उपाध्यक्ष अमरनाथ शाक्यले भने, ‘यो वर्ष चिनियाँ पर्यटक आगमन भिसा नि:शुल्क भएको अवस्थामा भन्दा कम छ ।’
भारतको अघोषित नाकाबन्दीसँगै नेपालमा इन्धन अभाव चुलिएपछि नेपालमा नियमित उडान गर्ने दुई वायुसेवा कम्पनी चाइना इस्टर्न र चाइना साउदर्नले उडान कटौती गरेका थिए । चाइना साउदर्नले आगामी वैशाखदेखि उडान सुचारु गर्ने तालिका सार्वजनिक गरेको छ ।
सातामा तीन दर्जनभन्दा बढी उडान हुने गन्तव्यमा आधा दर्जन पनि उडान हुन नसक्दा चाहेर पनि पर्यटक आउने वातावरण बन्न नसकेको व्यवसायी बताउँछन् । ‘नियमित उडान अभावले स्वाभाविक रूपमा पर्यटक आउने वातावरणमा असर गर्छ,’ ट्रेकिङ एजेन्सिज एसोसिएसन अफ नेपाल (टान)का अध्यक्ष चन्द्र रिजाल भन्छन्, ‘तर, नि:शुल्क भिसाले भारत र अन्य मुलुकका पर्यटकमा सकारात्मक प्रभाव भने पार्छ ।’
नेपाल एयरलाइन्सले चिनियाँ सहरमा गन्तव्य विस्तार योजना बनाए पनि कार्यान्वयन हुन सकेको छैन । नेपाल एयरलाइन्सले नियमित उडान नथाल्दासम्म नि:शुल्क भिसामार्फत पर्यटक आगमन बढाउन नसकिने हानका उपाध्यक्ष शाक्यको भनाइ छ । नेपाल–चीनलाई सडक मार्गबाट जोड्ने मुख्य नाका तातोपानी अझै सुचारु हुन सकेको छैन । यसबाट नेपालको बाटो हुँदै मानसरोवरतर्फ जाने भारतीय पर्यटक र नेपाल आउने चिनियाँ पर्यटकको संख्यामा उल्लेख्य कटौती भएको व्यवसायीको भनाइ छ ।नेपाल भ्रमणमा आउने विदेशी पर्यटकमध्ये भारतपछि चीन दोस्रोमा पर्छ । सन् २०१४ मा १ लाख २३ हजार चिनियाँ पर्यटकले नेपाल भ्रमण गरेका थिए । सन् २०१६ मा चीनबाट उल्लेख्य संख्यामा पर्यटक आउने अपेक्षा गरिएको टान अध्यक्ष रिजालले बताए ।
प्रधानमन्त्रीको भ्रमण एजेन्डामा पार्न आग्रह
सरकारले चिनियाँ पर्यटकका लागि नि:शुल्क गरेको भिसा सुविधाबारे चिनियाँ नागरिकलाई नै जानकारी गराउन नसकेको हानका महासचिव विनायक शाह बताउँछन् । प्रधानमन्त्री केपी शर्मा ओलीको आसन्न चीन भ्रमण अवसरमा यसलाई व्यापक प्रचार गरी बढीभन्दा बढी पर्यटक आउने वातावरण तयार पार्नुपर्ने उनको सुझाब छ ।
‘निजी क्षेत्रबाट न्यून मात्रामा हुने प्रचारप्रसारभन्दा राजकीय भ्रमणले पार्ने प्रभाव निकै ठूलो हुन्छ,’ उनले भने ।
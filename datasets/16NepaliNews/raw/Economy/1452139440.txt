
﻿गणेश लम्साल/नयाँ पत्रिका विराटनगर, २३ पुस
गैरकानुनी रूपमा भारतबाट ल्याइएका बरामद ग्यास सिलिन्डर मोरङ प्रशासनले छानबिनपछि उपभोक्तालाई नै बिक्री गर्ने भएको छ । कालोबजारी आशंकामा मोरङ प्रहरीले विभिन्न समयमा बरामद गरेका डिजेल र पेट्रोल भन्सारले जिम्मा लिए पनि ग्यास सिलिन्डर कसलाई जिम्मा लगाउने अन्योल रहेका वेला छानविन गरी प्रशासनले उपभोक्तालाई नै वितरण गर्ने भएको हो ।
मोरङका निमित्त सिडिओ एकदेव अधिकारीले बरामद ग्यास सिलिन्डर जिम्मा लगाउने प्रस्ट निकाय नभएकाले कालोबजारमार्फत बरामद सिलिन्डर उपभोक्तालाई बिक्री गरी सरकारको राजस्व खातामा जिम्मा लगाइने जानकारी दिए ।
उनका अनुसार आयल निगमले ग्यास आयात गर्न पिडिओ मात्र जारी गर्ने हुँदा सिलिन्डर जिम्मा लिँदैन । त्यस्तै, भन्सार कार्यालयले पनि जिम्मा लिने निकाय आफू नभएको बताउँदै आएको छ । नापतौल तथा गुणस्तर क्षेत्रीय कार्यालय विराटनगरले तत्काल सिलिन्डर जिम्मा लिए पनि जिम्मेवारी नतोकिएकाले लिलाम गर्न नसकिने अवस्था रहेको सिडिओ अधिकारीको भनाइ छ ।
सरकारी वकिलको कार्यालय मोरङका न्यायाधिवक्ता राजेश कटुवालले कालोबजारी आशंकामा बरामद सिलिन्डर वारेससहित भए अदालतमा मुद्दा चलाउनुपर्ने र बेवारिसे भए उपभोक्तालाई नै बिक्री गरेर आम्दानी सरकारको खातामा जिम्मा दिनु उचित
हुने बताए ।
मोरङ प्रशासनले कालोबजारी आशंकामा प्रहरीले बरामद गरेका ग्यास सिलिन्डरबारे संयुक्त छानबिन टोली बनाएर छानबिन थालेको छ । घरायसी प्रयोजनका लागि मात्र ल्याइएका सिलिन्डर छानबिनपछि उपभोक्तालाई जिम्मा लगाइनेछ । तराईमा जारी बन्दहडताल तथा भारतको अघोषित नाकाबन्दीले कालोबजारी बढेको सर्वसाधारणको गुनासोपछि मोरङ प्रहरीले २० पुसदेखि अवैध इन्धन कारोबार नियन्त्रण थालेको हो ।
२० र २१ पुसमा मोरङमा प्रहरीले १२ हजार १ सय ८५ लिटर डिजेल, १३ सय लिटर पेट्रोल र दुई सय भरी ग्यास सिलिन्डरसँगै १ सय ५० लिटर मट्टीतेल बरामद गरेको थियो । प्रहरीले बरामद इन्धन विराटनगर भन्सारलाई र ग्यास नापतौल तथा गुणस्तर कार्यालय विराटनगरलाई जिम्मा लगाएको थियो ।
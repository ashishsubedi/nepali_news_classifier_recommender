
﻿
प्रकाश धौलाकोटी/नयाँ पत्रिकातेह्रथुम, १९ माघ
जिल्लाको सुदूरपूर्वी गाविस ह्वाकुका रामप्रसाद उप्रेतीको भान्सा गोबरबाट निस्कने ग्यासबाट चल्न थालेको ७ वर्ष भएको छ । विकास र यातायातका हिसाबले दुर्गममा रहेको र सदरमुकामबाट डेढ दिनको पैदल दूरीमा पर्ने यो गाविसमा उप्रेतीजस्तै धेरै गाउँलेका भान्सामा गोबरबाट निस्कने इन्धनबाट खाना पाक्छ ।
चुलोमा दाउरा बालेर खाना पकाउँदा जस्तो धुवाँ पनि आउँदैन । परिवारका सबै सदस्यले धुवाँजन्य रोगबाट मुक्ति पाएका छन् । घरैको छेउमा गोबर ग्यास प्लान्ट जडान गरेर दुर्गमका यी गाउँले सुविस्ताका साथ बसेका छन् ।
जिल्लाकै वसन्तपुर मुसांखेलकी निर्मला सुवेदीको भान्सामा पनि गोबर ग्यासमा खाना पाक्न थालेको लामो समय बितेको छ । घरमा गोबर ग्यास प्लान्ट जडान गरेपछि सुगमदेखि दुर्गम गाउँसम्मका सबैलाई सुविस्ता भएको छ । गाउँलेलाई जंगलमा दिनरात दाउरा खोज्न जानुपरेको छैन । खाना पकाउने समय पनि बचत भएको मोराहाङ गाविसकी अगुवा महिला पुष्पादेवी गौतमले बताइन् ।
‘गोबर ग्यास प्लान्टकै कारण घरगाउँ सफा र सुन्दर देखिएको छ,’ उनले भनिन्, ‘घर र भाँडाकुँडामा धुवाँ लाग्दैन, गोबरबाट निस्कने ग्यासको फाइदा धेरै छ ।’ धुवाँका कारण आँखामा देखिने समस्या पनि हटेर गएको उनले जानकारी दिइन् ।
‘घरघरमा चर्पीजडित गोबर ग्यास’ नाराका साथ एक दशकअघि थालिएको गोबर ग्यास प्लान्ट निर्माण गर्ने अभियानका कारण वन विनाश दर पनि घटिरहेको छ । धेरै गाउँलेले प्लान्टमै शौचालय जडान गरेका छन् । जसले गर्दा शौचालय निर्माणमा लाग्ने खर्चसमेत बचेको छ । ग्रामीण क्षेत्रका बासिन्दा आफैँले सञ्चालन गरेको गोबर ग्यास प्लान्ट निर्माण अभियानले जिल्लालाई खुला दिशामुक्त घोषणा अभियानलाई समेत सफल तुल्याउन सहयोग पुर्‍याएको जिविसले जनाएको छ ।
घरघरमा प्लान्ट निर्माण भएपछि केटाकेटी, महिला र बूढाबूढीलाई बढी फाइदा पुगेको छ । घरमा गोबर ग्यास प्लान्ट जडान गरेपछि खाना पकाउन र शौचालय जान सजिलो भएको गृहिणीको अनुभव छ । गोबर ग्यास प्लान्ट जडान गर्न सरकारले पुँजीगत अनुदान दिएपछि दुर्गम गाउँका घरघरमा चर्पीजडित गोबर ग्यास प्लान्ट निर्माणमा गाउँलेबीच तँछाडमछाड चलेको जिविस ऊर्जा तथा वातावरण शाखाले जनाएको छ ।
गोबरलाई जम्मा गरी ऊर्जाको प्रमुख स्रोतका रूपमा प्रयोगमा आएपछि दाउराका लागि हुने वन फँडानीमा कमी आएको सामुदायिक वन उपभोक्ता महासंघका अध्यक्ष तुलसी संग्रौलाले बताए । गोबर ग्यासले खाना पकाउने र बत्ती बाल्ने काम गर्दै आएका गाउँले अहिले भने गाउँमा विद्युत्को केन्द्रीय प्रसारण (ग्रिड) विस्तार भएकाले बत्ती बाल्ने ग्यासलाई पनि खाना पकाउनमै प्रयोग गर्दै आएका छन् ।
दाउरामा खाना पकाउँदा धुवाँले आँखा पोलेर पाक्ने तथा दुख्ने समस्या भएका महिलाले यो समस्याबाट पार पाएका छन् । गोबर ग्यास प्लान्ट जोडेका स्थानीयले भारतीय नाकाबन्दीले उत्पन्न ग्यास नपाइने समस्या पनि झेल्नुपरेन । जिविस ग्रामीण ऊर्जा विकास शाखाले पनि प्लान्ट निर्माणमा सहयोग पुर्‍याएको छ । घरमा गोबर ग्यास प्लान्ट जडान गरेका कृषक खेतबारीमा गोबर ग्यासबाट निस्किएको लेदो मल प्रयोग गर्छन् ।
यो मलको प्रयोगबाट माटोमा लाग्ने रोग र किराको नियन्त्रण पनि भएको छ । उत्पादन पनि बढेको खाम्लालुङ गाविसका अगुवा कृषक गोपी ढुंगानााले बताए । यो मलको प्रयोगबाट खेतबारीमा खुम्रेकिरा र रातो कमिलाको पनि कमी भएको किसानको भनाइ छ ।
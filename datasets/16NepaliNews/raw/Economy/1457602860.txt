
﻿क्यान इन्फोटेकको सातौँ संस्करण पोखरामा भइरहेको छ । अघिल्ला वर्षमा यो मेला आफ्नै तरिकाले चैतमा हुने गरेको थियो । तर, यसपटक पोखरा उद्योग वाणिज्य संघद्वारा आयोजित राष्ट्रिय औद्योगिक व्यापार मेलाका साथमा क्यान इन्फोटेक भएको छ । मेलामा ८० वटा स्टल छन् । क्यानको प्रवद्र्धन र पछिल्ला प्रविधिबारे अपनाइएका रणनीतिका सम्बन्धमा कम्प्युटर एसोसिएसन अफ नेपाल (क्यान) कास्कीका अध्यक्ष चिन्तामणि बास्तोलासँग गरिएको कुराकानीको सार :
अघिल्ला वर्षमा भन्दा यो वर्ष मेलामा कस्तो अनुभव भयो ?
हामीले मेला आफ्नै तरिकाले गर्दै आइरहेका थियौँ । यो वर्ष भने हामीले पोखरा उद्योग वाणिज्य संघसँगको सहकार्यमा एकै स्थलमा मेला आयोजना गरेका छौँ । मेला भन्नेबित्तिकै अधिकतम दर्शकको अवलोकन र नयाँ वस्तुको बारेमा जानकारी दिने काम प्रमुख हुन्छ ।
यस हिसाबले यो वर्ष धेरै दर्शकलाई जानकारी र अवलोकन गराउन पाइएको छ । पोखरा उद्योग वाणिज्य संघ र हामीलाई पनि जित–जितको अवस्था सिर्जना गरेको छ । तर, पोखरा प्रदर्शनी केन्द्रस्थित डोममा मेला आयोजना गरेका छाँै । व्यापार मेलासँगै आयोजना भए पनि इन्फोटेकको व्यवस्थापन क्यान कास्कीले आफ्नै तरिकाले गरेको छ ।
क्यान इन्फोटेक मेला आयोजना गर्नुको उद्देश्य के हो ?
कम्प्युटर एसोसिएसन अफ नेपाल महासंघ कास्कीले ०६५ देखि पोखरामा हरेक वर्ष सूचना तथा प्रविधि (क्यान इन्फोटेक) मेला आयोजना गर्दै आइरहेको छ । यसैको निरन्तरताका क्रममा हामीले यसपटक सातौँ संस्करणको इन्फोटेक आयोजना गरेका हौँ । सूचना प्रविधिका क्षेत्रमा महत्त्वपूर्ण योगदान पुर्‍याउने उद्देश्यले मेला आयोजना गरिएको हो । सर्वसाधरण जनता तथा सूचना प्रविधिको क्षेत्रमा चासो भएकाहरूलाई नयाँनयाँ प्रविधिको विषयका बारेमा जानकारी दिन मेला सहयोगी बन्नेछ । सूचना प्रविधिको व्यावसायिक महत्त्वलाई उजागर गर्दै प्रविधिको नवीनतम प्रयोगका बारेमा खुला बहस तथा छलफल गर्नसमेत मेला सफल बन्नेछ । सूचना तथा प्रविधिको क्षेत्रमा भित्रिएका नवीनतम प्रविधिका बारेमा आममानिसलाई जानकारी गराउनु मेलाको लक्ष्य हो ।
यो वर्षको क्यान इन्फोटेकका मुख्य आकर्षण के–के छन् ?
क्यानले आयोजना गरेको मेलामा सबै गतिविधि सूचना प्रविधिसँग नै सम्बन्धित रहेका छन् । डोममा ८० वटा स्टल सूचना तथा प्रविधिका छन् । यसपटक व्यापार मेलासँगै इन्फोटेक आयोजना भएकाले दर्शकको अत्यधिक भीड पनि लागेको छ । सूचना तथा प्रविधिका क्षेत्रमा चासो भएकालाई नवीनतम प्रविधिका बारेमा जानकारी दिन र अन्यलाई सूचना तथा प्रविधिमा चासो बढाउनमा इन्फोटेक सफल भएको महसुस गरेको छु । सूचना तथा प्रविधिको क्षेत्रमा भित्रिएका सबैभन्दा नवीनतम गतिविधिका बारेमा जानकारी दिनु नै इन्फोटेकको आकर्षण हो ।
आवश्यक सामान किन्न क्यान मेलामा नै आउने उपभोक्ता पनि छन् । विशेषगरी एकै स्थानमा वस्तुको अधिकतम प्रर्दशनीका कारण छनोट गर्न पाइने, अन्यत्रभन्दा केही सस्तोमा पाइने भएकाले पनि मेला विशेष हुने गरेको छ ।
सूचना प्रविधिको क्षेत्रमा के–के सम्भावना रहेका छन् ?
सबैभन्दा राम्रो सम्भावना भएको क्षेत्र नै सूचना प्रविधि हो । संसारको दू्रत विकास हुनुमा सूचना प्रविधिकै हात छ । सफ्टवेयरको स्वदेशी तथा विदेशी बजारमा ठूलो माग छ । आउटसोर्सिङ कामको प्रशस्त सम्भावना छ भने पर्यटन व्यवसायमा सूचना प्रविधिको माध्यमबाट टेवा पुर्‍याउन सकिन्छ । सानादेखि ठूला पुँजीका लगानीकर्ता अटाउन सक्ने क्षेत्र भएकाले यसको महत्त्व बढी छ । तेस्रो मुलुकमा थोरै ज्यालामा चुनौतीपूर्ण काममा अल्झिएका लाखौँ युवालाई स्वदेश फर्काई उनीहरूलाई स्वदेशमै प्रशस्त रोजगारीको व्यवस्था गर्न यस क्षेत्रमा प्रचुर सम्भावना छ ।
पोखराको संस्था भएकाले संघीयताबारे पनि कुनै खालको गृहकार्य भएको छ ?
संघीयता भए पनि नभए पनि गण्डकी र धौलागिरि अञ्चलमा रहेका सबै जिल्लामा एउटै सिस्टममा सञ्चालन हुने कक्षा र कोर्ष तथा अन्य कुरामा पनि नेतृत्वदायी तवरले हामीले सहकार्य गरेका छौँ । हामी प्रादेशिक संरचनामा सञ्चालित भइसकेका छौँ । हामी सकेमा यो क्षेत्रलाई नै स्मार्ट सिटीको रूपमा विकास गर्ने सोचमा समेत रहेका छौँ ।
स्मार्ट सिटी भनेको के हो र ?
पोखरा र पश्चिमाञ्चललाई कसैले साहित्यिक, कसैले सांगीतिक, कसैले पर्यटकीय राजधानी भन्ने गरेका छन् हामीले पनि आइटीको राजधानी मान्दा गफ गरेजस्तो मात्रै हुन्छ । सबै नेपालीको आफ्नोपन हुने सहर भनेको स्मार्ट सहर नै हो । त्यसैले सबै कुरामा सक्षम र स्मार्ट सहर र क्षेत्रका रूपमा विकास गर्ने अवधारणा हामीले लिएका हौँ । त्यसका लागि हाम्रा तर्फबाट काम पनि सुरु गरिसकेका छौँ ।
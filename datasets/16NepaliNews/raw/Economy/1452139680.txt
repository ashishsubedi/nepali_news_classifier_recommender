
﻿
नयाँ पत्रिकाकाठमाडौं, २३ पुस
विभिन्न दातृनिकायको ऋण तथा अनुदानमा सञ्चालित कार्यक्रममा खर्च भएको २४ अर्ब रुपैयाँ सरकारले शोधभर्ना लिएको छ । चालू आर्थिक वर्ष ०७२/७३ को हालसम्म शोधभर्ना लिनुपर्ने ३२ अर्ब रकममध्ये २४ अर्ब रुपैयाँ शोधभर्ना प्राप्त भएको अर्थ मन्त्रालयले जनाएको छ । वैदेशिक सहायतामा सञ्चालित परियोजना तथा कार्यक्रममा पहिला स्वदेशी रकम खर्च गरी पछि त्यसबराबरको रकम दाताबाट शोधभर्ना लिइन्छ ।
समयमै शोधभर्ना नलिएमा र विदशी मुद्राको तुलनामा नेपाली मुद्रा कमजोर भएमा त्यसबापतको रकम सरकारी ढुकुटीबाट खर्च गर्नुपर्छ । ढुकुटीबाट खर्च व्यहोर्नुपर्दा सरकारी कोषमा चाप पर्छ । तर, नेपाली रुपैयाँ बलियो भयो भने मुलुकलाई फाइदा हुन्छ । कतिपय मन्त्रालय र आयोजनाले समयमा लेखा परीक्षण नगर्दा पनि शोधभर्ना रोकिने गरेको छ ।
तराई–मधेसको आन्दोलन र भारतीय नाकाबन्दीका कारण लक्ष्यअनुसार राजस्व संकलन गर्न नसकेपछि सरकारले स्रोत जुटाउन वैदेशिक सहायताको शोधभर्नालाई तीव्रता दिएको छ ।
मन्त्रालयमा बुधबार भएको पत्रकार सम्मेलनमा अर्थमन्त्री विष्णुप्रसाद पौडेलले असहज अवस्थाबाट न्यून भएको राजस्व परिपूर्ति गरी लक्ष्य हासिल गर्न वैकल्पिक कार्ययोजना कार्यान्वयमा ल्याएको जानकारी दिए । ‘यसबाट राजस्व संकलनमा सकारात्मक प्रभाव पार्ने देखिन्छ,’ उनले भने । चालू आवको ५ महिनामा लक्ष्यभन्दा करिब ५० अर्ब राजस्व कम संकलन भएको छ ।
न्यून भएको राजस्व परिपूर्तिका लागि कर बक्यौता असुलीमा पनि कडाइ गरिएको अर्थसचिव लोकदर्शन रेग्मीले बताए । ‘बक्यौता रहेको व्यवसायीले मुलुक संकटमा परेको अवस्थामा कर चुक्ता गर्ने प्रतिबद्धता जनाएका छन्,’ सचिव रेग्मीले भने, ‘वातारण सहज बन्दै गएकाले लक्ष्यअनुसार राजस्व संकलन हुनेमा विश्वस्त छौँ ।’
मुलुकको अवस्था असहज भएपछि आयकर, मूल्य अभिवृद्धि कर (भ्याट), अन्त:शुल्क, शिक्षा सेवा शुल्क र स्वास्थ्य सेवा करको भदौ महिनादेखि मासिक/चौमासिक रूपमा बुझाउनुपर्ने विवरण तथा कर पुससम्मका लागि स्थगन गरी सरकारले म्याद थप गरेको छ । यसले गर्दा पनि मंसिरसम्मको लक्ष्य पूरा गर्न गाह्रो भएको अर्थ मन्त्रालयका अधिकारीले बताउँदै आएका छन् । आन्दोलन र नाकाबन्दीले अर्थतन्त्रका कृषि, उद्योग, पर्यटन, सेवा, व्यापार, निर्माण क्षेत्रमा सिथिलता आई आर्थिक क्रियाकलाप संकुचन भएको छ ।
सरकारले चालू आर्थिक वर्षमा आर्थिक वृद्धिदर २ प्रतिशतमा रहने अनुमान गरेको छ । नेपाल राष्ट्र बंैकले भने अर्थतन्त्र ऋणात्मक हुन सक्ने प्रक्षेपण गरेको छ । ‘आर्थिक विकासका कार्यसूचीलाई उच्च प्राथमिकतामा राखी कार्य प्रारम्भ गरेका छौँ,’ अर्थमन्त्री पौडेलले भने ।निर्यात आयात दुवै घट्यो
तराई–मधेसमा भइरहेको आन्दोलन र भारतीय नाकाबन्दीका कारण चालू आवको मंसिरसम्ममा नेपालको अन्तर्राष्ट्रिय व्यापारमा गिरावट आएको छ । अर्थमन्त्री पौडेलका अनुसार गत वर्षको तुलनामा आयात ३३ दशमलव ७६ प्रतिशत र निर्यात २७ दशमलव ६६ प्रतिशतले घटेको जानकारी दिए । ‘मंसिरसम्ममा २ खर्ब १४ अर्बको आयात र २६ अर्बको निर्यात गरी २ खर्ब ४० अर्बको अन्तर्राष्ट्रिय व्यापार भएको छ,’ उनले भने । गत वर्षको सोही अवधिमा ३ खर्ब ६० अर्ब रुपैयाँको व्यापार भएको थियो ।
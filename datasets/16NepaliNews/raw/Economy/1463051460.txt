
﻿प्रकाश सुन्दास
काभ्रे, ३० वैशाख – लामो समयको खडेरीले काभ्रेमा कृषि क्षेत्र नराम्ररी प्रभावित बनेको छ । जिल्ला कृषि विकास कार्यालय काभ्रेले सार्वजनिक गरेको तथ्यांकअनुसार खडेरीले २० देखि ६० प्रतिशतसम्म बालीमा क्षति पुगेको छ । त्यस्तै २ हजार हेक्टर जमिनमा सुक्खाका कारण खेती हुन नसकेको तथ्यांकमा उल्लेख छ । तथ्यांकअनुसार खडेरीका कारण कृषकले ३३ करोड ३४ लाख ४६ हजार रुपैयाँबराबरको नोक्सानी बेहोरेका छन् । सबैभन्दा बढी तरकारी र अलैंची खेतीमा खडेरीको असर परेको कृषि प्रसार अधिकृत कृष्ण धितालले जानकारी दिए । “समयमा सिँचाइ गर्न नसक्दा जिल्लामा उत्पादन निकै कम भएको छ,” उनले कारोरबारसँग भने, “उत्पादनमा आएको कमीले कृषकको गुजरा चलाउनसमेत मुस्किल पर्ने देखिन्छ ।”
आकासे पानीको भरमा खेती हुने अधिकांश ठाउँका जमिन बाँझै छन् भने सिँचाइको सुविधा भएका ठाउँमा समेत खेती नहुँदा जिल्लाको खाद्य सुरक्षामा समेत चुनौति थपिने देखिएको छ । खडेरीले दैनिक झन्डै ३० प्रतिशत राजधानीको माग धान्दै आएको तरकारी खेतीमा ठूलो मात्रामा ह्रास ल्याएको छ । जिल्लामा ६० प्रतिशत तरकारी उत्पादन घटेको कृषि विकास कार्यालयले जनाएको छ । अघिल्लो वर्ष काभ्रेमा तरकारी बिक्रीबाट मात्रै वार्षिक ४ अर्ब रुपैयाँ भित्रिएको सरकारी तथ्यांक छ । जिल्लामा ९ हजार ६०२ हेक्टर क्षेत्रफल जमिनमा वार्षिक १ लाख ६२ हजार ७५२ मेट्रिकटन तरकारी उत्पादन हुन्छ । दैनिक १ करोड ९ लाखको तरकारी बिक्रीका लागि बजार आउने गरेको छ । त्यस्तै कृषकहरूको आकर्षण क्रमशः बढ्दै गएको अलैंची खेतीको उत्पादन पनि ६० प्रतिशतले नै घटेको कृषि प्रसार अधिकृत धितालले बताए ।
पानी नपर्दा कृषिमा परेको आर्थिक क्षतिको विवरण
बाली                         रकम ( रु. हजारमा)
आलु                           १,४०,६२५
अलैंची                       ३७,८००
गहुँ                           २८,८००
तरकारी                   २१,९००
मकै                        १८,२२५
सुन्तला                 ३१,२५०
कफी                     ५,४७२
चैते धान               १९६२
अन्य बाली          ५०,०००
जम्मा                ३,३६,०३४
गत वर्ष आलु खेतीबाट मनग्य आम्दानी लिएका पाँचखाल, पनौती, नाला, ज्याम्दीलगायत क्षेत्रका कृषक सिँचाइ अभावमा उत्पादन घटेपछि चिन्तित बनेका छन् । यो वर्ष पानी अभावकै कारण १२५० हेक्टर क्षेत्रफल जमिनमा आलु खेती नै हुन पाएन भने रोपिएको ठाउँमा समेत २५ प्रतिशत आलु कम उत्पादन भएको कार्यालयले जनाएको छ । खडेरीले सबैभन्दा बढी अन्न र तरकारी भण्डारणको रूपमा चिनिएको पाँचखाल क्षेत्र प्रभावित बनेको छ । त्यसैगरी भकुण्डे, तिमाल, नाला, कोसीपारी क्षेत्रमा समेत उत्पादनमा भारी गिरावट आएको छ ।
समयमा पानी नपर्दा ५० प्रतिशत क्षेत्रमा अझै मकै खेती हुन सकेको छैन । अघिल्लो वर्ष २५ हजार ३५३ हेक्टर क्षेत्रफलमा मकै खेती गरिएको थियो । ४० प्रतिशत क्षेत्रमा चैतेधान रोपाइँ नभएको कृषि प्रसार अधिकृत धिमालले जनाए । जिल्लाको महादेवस्थान, कुन्ताबेसी, नयाँ गाउँ गाविसको तल्लो भाग, जैसीथोक, दोलालघाट, पाँचखाललगायत १२ सय १० हेक्टरमा चैते धान रोपाइँ हुने गरेको छ । ४० प्रतिशत कफी र ३० प्रतिशत सुन्तला उत्पादनमा खडेरीकै कारण कमी आएको छ । अन्य विविध बालीतर्फ २५ प्रतिशत उत्पादन कमी भएको कार्यालयले जनाएको छ ।
  खडेरीले कृषिमा ३३ करोडभन्दा बढी नोक्सानी        
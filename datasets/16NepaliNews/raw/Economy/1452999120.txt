
﻿
नयाँ पत्रिकाकाठमाडौं ३ माघ
पूर्वअर्थमन्त्री डा. रामशरण महतले कमजोर सुशासन र व्यवस्थापन नै अहिलेको चुनौती भएको बताएका छन् । मुलुक असहज अवस्थामा रहेको समयमा सुशासन र उत्कृष्ट व्यवस्थापनार्फत समस्या समाधान गर्नुपर्नेमा त्यसो नभएकाले समस्या झनै लम्बिँदै गएको उनको भनाइ छ । एसियन जर्नालिस्ट एसोसिएसन नेपालले आयोजना गरेको ‘नेपालको अर्थतन्त्रमा भूकम्प र नाकाबन्दीको प्रभाव, पुनस्र्थापनाका चुनौती र राष्ट्रिय क्षमता’ विषयक छलफलमा उनले यस्तो बताएका हुन् ।
कार्यक्रममा ‘द बैंकर’ पत्रिकाले सन् २०१५ मा विश्वका उत्कृष्ट अर्थमन्त्री घोषणा गर्दै पुरस्कृत गरेकोमा एसोसिएसनले पनि डा. महतलाई सम्मान गरेको थियो । भूकम्प र भारतको नाकाबन्दीले अर्थतन्त्रमा पारेको असर कम गर्न द्रुत मार्गबाट काम गर्नुपर्ने भए पनि सुशासन र व्यवस्थापनमा उचित सुधार नभएको उनले आरोप लगाए ।
उनले भने, ‘सत्ताकेन्द्रित राजनीतिले समस्या समाधान भएन ।’ राजनीतिको मुख्य प्राथमिकता आर्थिक गतिविधिमा हुनुपर्ने भए पनि नेपालको राजनीति सत्ताकेन्द्रित भएकाले आर्थिक अवस्था कमजोर हुँदै गएको उनको भनाइ छ ।
माओवादी र सरकारबीच शान्तिसम्झौता भएको करिब ८ वर्ष पुगिसक्दा पनि आर्थिक गतिविधिमा अपेक्षित सुधार नभएकोमा उनले चिन्ता व्यक्त गरे । ‘आठ वर्षमा ७ वटा सरकार परिवर्तन भए,’ उनले भने, ‘यसबाटै स्पष्ट हुन्छ राजनीतिको प्राथमिकता कता छ भन्ने ।’
राष्ट्रिय योजना आयोगका पूर्वउपाध्यक्ष तथा अर्थविद् डा. शंकर शर्माले नाकाबन्दीपछि बजेटको पुनप्र्राथमिकीकरण गर्नुपर्ने धारणा राखे । नाकाबन्दीका कारण आपूर्ति प्रणाली नै प्रभावित हुँदा मानवीय संकट उत्पन्न भएको उनले बताए ।
‘खर्च हुन नसकेको क्षेत्रको बजेट खर्च हुने क्षेत्रमा ल्याउनेगरी बजेटको पुनप्र्राथमिकीकरण गर्नुपर्छ,’ उनले भने, ‘भारतसँगको सम्बन्ध बिग्रिएकाले कूटनीतिक माध्यमबाट बलियो बनाउनुको विकल्प छैन ।’ पछिल्लो समय कालोबजारी बढेपछि भ्रष्टाचारलाई बढावा दिएको उनको भनाइ छ ।
राष्ट्रिय योजना आयोगका पूर्वसदस्य तथा अर्थविद् स्वर्णिम वाग्लेले भूकम्पले कम प्रभाव पारेको क्षेत्रमा नाकाबन्दीले बढी प्रभाव पार्दा समस्या झनै जटिल बनेको धारणा राखे । ‘भूकम्प र नाकाबन्दीले संयुक्त रूपमा पारेको प्रभाव मूल्यांकन गर्दा समग्र अर्थतन्त्र धेरै नकारात्मक अवस्थामा पुगेको देखियो,’ डा. वाग्लेले भने ।
उनले आर्थिक विकासका लागि ‘इकोनोमिक वार रुम’को अवधारणामा काम गर्न नीतिगत सुधारमा जोड दिनुपर्ने बताए ।
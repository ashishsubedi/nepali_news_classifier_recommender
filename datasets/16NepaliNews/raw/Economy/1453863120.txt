
﻿
नयाँ पत्रिकाकाठमाडौं, १२ माघ
सेयर बजार परिसूचक नेप्से मंगलबार ४.०४ अंक घटेको छ । नेप्से घटेपछि कारोबार रकममा पनि कमी आएको छ । सोही दिन कारोबार सुरु भएको आधा घन्टासम्म सुधारको बाटोमा रहे पनि नेप्से त्यसपछि ओरालो लागेको थियो ।
गिरावट भएपछि नेप्से १ हजार २ सय १८.३९ मा समेटिएको छ । अघिल्लो दिन ७.३० अंकको वृद्धिसहित १ हजार २ सय १९.६२ बिन्दुमा बन्द भएको थियो । सोही दिन सात समूहअन्तर्गतका कम्पनीको सेयर कारोबार भएकामा विकास बैंक र अन्य बाहेक सबै समूहको परिसूचक ऋणात्मक रहेपछि समग्र नेप्सेमा दबाब परेको हो ।
मंगलबार २ हजार २५ वटा कारोबारबाट ९७ कम्पनीको ६ लाख ९६ हजार ६ सय ३० कित्ता सेयर किनबेच भए । सोही किनबेचबाट ४० करोड २६ लाखबराबरको रकम कारोबार भएको छ । अघिल्लो दिनको तुलनामा कारोबार रकम करिब २२ प्रतिशत कम हो ।
मंगलबार १३ खर्ब ११ अर्बको कुल बजार पुँजीकरण भयो । साथै, कारोबार भएकामध्ये ३९ कम्पनीको सेयरमूल्य बढ्यो, ५१ कम्पनीको सेयरमूल्य घट््यो र ७ कम्पनीको सेयरमूल्य स्थिर रह्यो । मंगलबार नेप्सेको १४ दिने रिलेटिभ स्ट्रेन्थ इन्डेक्स (आरएसआई) अहिले ओभर बट जोन अथवा ९२.५१ स्केलमा रहेको छ । यसबाट बजारमा सेयरको खरिद चाप उच्च रहेको संकेत गर्छ ।
मंगलबार ५ करोड ४५ लाखबराबरको सेयर किनबेच भएर नेपाल लाइफ इन्स्योरेन्स कम्पनी सबैभन्दा धेरै सेयर कारोबार हुने कम्पनीको अग्रपंक्तिमा रह्यो । सोही दिन देव: विकास बैंकको सेयर मूल्य ९.९५ प्रतिशत, युनियन फाइनान्सको ९.७१ प्रतिशत र सेती फाइनान्सको ९.५२ प्रतिशत बढे ।
तर, नेपाल ग्रामीण विकास बैंकको सेयर मूल्य सबैभन्दा धेरै ६.३८ प्रतिशत घट्यो । मंगलबार विकास बैंक समूहको परिसूचक ०.२२ प्रतिशत बढ्यो । तर, होटेल समूहको परिसूचक १.३६ प्रतिशतले, बैंकिङ समूहको परिसूचक ०.४७ प्रतिशत, बिमाको ०.४२ प्रतिशत, जलविद्युत्को ०.३२ प्रतिशत र वित्त कम्पनीको ०.२६ प्रतिशत घटे । सोही दिन ‘अन्य’ समूहको परिसूचक स्थिर रहेको छ ।
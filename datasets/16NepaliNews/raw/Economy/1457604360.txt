
﻿केदार दाहाल
काठमाडौं, २७ फागुन – भूकम्प र भारतीय नाकाबन्दीको चपेटामा परेको पर्यटन क्षेत्रमा नयाँ सिजनसँगै आशाका किरण देखिन थालेका छन् । यद्यपि, मुख्य सिजन भदौपछिका ३ महिनाजस्तो पर्यटकीय चाप अहिलेको सिजनमा नहुने भएकाले धेरै उत्साहित हुनुपर्ने अवस्था नरहेको पर्यटन व्यवसायी बताउँछन् ।
भूकम्पपछि अन्तर्राष्ट्रिय बजारमा गलत प्रचारले थलिएको पर्यटन क्षेत्र नाकाबन्दीपछि इन्धन अभावका कारण सेवा दिनसमेत नसक्ने अवस्थामा थियो । मुलुकको अवस्था सहज बन्दै गएपछि यो क्षेत्र पुनः सामान्य अवस्थामा फर्कन थालेको होटल संघ नेपाल (हान)का कार्यकारी निर्देशक प्रवेश अर्याल बताउँछन् ।  “वैशाखको भूकम्प र ५ महिना लामो नाकाबन्दीले थला परेको पर्यटन व्यवसाय पुनः सकारात्मक ढंगले अघि बढेको छ,” उनी भन्छन्, “धेरै उत्साहित भइहाल्ने अवस्था नरहे पनि भोलिका दिनमा पर्यटन क्षेत्र आफ्नै लयमा फर्किने अपेक्षा गर्न सकिन्छ ।”
सरकारले पर्यटन क्षेत्र पुनरुत्थानका लागि उच्चस्तरीय समिति बनाएको छ भने पर्यटन बोर्डले पनि प्रवद्र्धनका कार्यक्रमलाई पुनः अघि बढाउने तयारी गरिरहेको छ । अहिले भइरहेका प्रयासले चाँडै नतिजा निकाल्नेमा सरकारी अधिकारी पनि आशावादी देखिएका छन् । “अहिलेको सुधारको गतिले अर्को वर्षको सुरुवातमा रिकभर फेजमा पुगिनेछ,” नेपाल पर्यटन बोर्डका प्रमुख कार्यकारी अधिकृत (सीईओ) दीपकराज जोशी भन्छन्, “नेपालको अबको प्रवद्र्धन भारत र चीन रहेकाले आक्रमक मार्केटिङसहित बोर्ड त्यसतर्फ केन्द्रित भएको छ ।”
अगस्ट, सेप्टेम्बर तथा अक्टुबर नेपालको मुख्य सिजन भए पनि पर्यटक आगमन दरमा भारी गिरावट आएको थियो । पर्यटनको मुख्य दोस्रो सिजन सुरु हुँदा भने होटल, ट्राभल, ट्रेकिङ तथा एक्सिपिडिसन सबैतर्फ पर्यटक आगमन दरले गति लिएको व्यवसायीले जनाएका छन् ।
उनीहरूका अनुसार गत सिजनमा होटलतर्फ २५ देखि ३० प्रतिशतमा झरेको अकुपेन्सी यो सिजनको सुरुमै ५० देखि ६० प्रतिशतसम्म छ । “हाम्रा सदस्य व्यवसायीले दिएको तथ्यांकअनुसार अहिले अकुपेन्सी राम्रो छ,” हानका कार्यकारी निर्देशक अर्यालले भने । विगतका वर्षहरूमा ९० प्रतिशत अकुपेन्सी हुने गरेको थियो ।
अहिले पुनः पर्यटक आउने क्रम सुरु भएकाले सन् २०१७ सम्ममा रिकभर भइसक्ने अर्यालको अनुमान छ । “नाकाबन्दीको समयमा भारतीय पर्यटक आउनेक्रम प्रायः ठप्प थियो, यो सिजनको सुरुवातमा बढेको छ,” उनले भने, “चिनियाँहरू पहिलेदेखि नै आइरहेकोमा अहिले भारतीय पनि आउनेक्रम बढेकाले पर्यटन क्षेत्र सकारात्मक बाटो हिँडेको स्पष्ट हुन्छ ।”
सन् २०१५ मा पर्यटक आगमनदर ३२ प्रतिशतले घटेको थियो । सन् २०१५ मा ५ लाख ३८ हजार ९७० विदेशी पर्यटकले नेपाल भ्रमण गरेका छन् । सन् २०१४ मा ७ लाख ९० हजार ११८ ले नेपाल घुमेका थिए । २०१५ मा नेपाल आउने पर्यटकको बसाइ औसतमा १३ दिन रहेको र प्रतिव्यक्ति औसत खर्च ४८ अमेरिकी डलर थियो ।
आरोही गत वर्षकै हाराहारी
पर्यटन व्यवसायीले चालू वर्ष पनि गत वर्षकै हाराहारीमा आरोहीहरू नेपाल आउने दाबी गरेका छन् । आरोहणको योजना ३–४ वर्षअघि नै बन्ने र सोहीअनुसार तयारी हुने भएकाले यो वर्ष पनि गत वर्षकै हाराहारीमा आरोही आउने नेपाल पर्वतारोहण संघ (एनएमए) का अध्यक्ष आङछिरिङ शेर्पा बताउँछन् ।
गत वर्ष १०३ आरोहण दलका ८०१ आरोही थिए । सगरमाथाका लागि मात्र ३४ आरोहण दल थिए । “यो वर्ष पनि ३० देखि ४० आरोहण दल सगरमाथाका लागि हुनेछ,” शेर्पाले भने ।
गत वर्ष हिमाल आरोहण गर्न नपाएका आरोहीलाई २ वर्षसम्म आउन पाउने व्यवस्था गत सातामात्र सरकारले गरेको छ । “यो निर्णय ४ महिनाअघि गरेको भए ठूलो संख्यामा पर्यटक आउने थिए,” उनले भने, “अब अर्र्को वर्ष दोब्बर हुनेछन् ।” भूकम्पका कारण १९ आरोहीको ज्यान गएपछि सबै अरोहण बन्द गरिएको थियो ।
अमेरिकाले नकारात्मक ‘ट्राभल एड्भाइजरी’ सच्याएसँगै विश्वभरबाट पर्यटकले नेपालबारे सूचना लिनेक्रम बढेको नेपाल एसोसिएसन अफ टुर एन्ड ट्राभल एजेन्ट्स (नाट्टा) का पूर्वअध्यक्ष डीबी लिम्बूले बताए । भूकम्पपछि नेपाल भ्रमणप्रतिको सतर्कता सूचना ‘ट्राभल एड्भाइजरी’ जारी गरेको अमेरिकी विदेश मन्त्रालयले गत सातामात्र त्यसलाई सच्याएको छ । “अहिले युरोपेली र अमेरिकी पर्यटकले सबैभन्दा बढी जानकारी लिइरहेका छन्,” लिम्बूले भने ।
अमेरिकाले सच्याएसँगै विश्वभर सकारात्मक सूचना प्रवाह हुने भएको नेपाल आगमन गर्ने पर्यटक संख्या ह्वात्तै बढ्ने दाबी पर्यटन व्यवसायीको छ । चीनले पुसमै ‘ट्राभल एड्भाइजरी’ सच्याइसकेको छ ।
  सिजनको सुरुमै पर्यटन क्षेत्रमा सकारात्मक संकेत        

﻿
चौतारा/ निजी क्षेत्रबाट निर्माण भइरहेको सिन्धुपाल्चोकको हगाम गाविसस्थित गेलुङखोला साना जलविद्युत् आयोजना ६ महिनाभित्र सम्पन्न हुने भएको छ ।
गेलुङखोला हाइड्रोपावरद्वारा निर्माण भइरहेको ३.८ मेगावाट क्षमताको आयोजना कार्य ७५ प्रतिशत सम्पन्न भइसकेकाले आउँदो ०७३ जेठसम्म सम्पन्न गर्ने लक्ष्य रहेको कम्पनीका कार्यकारी अध्यक्ष चुर्णबहादुर श्रेष्ठले जानकारी दिए ।
७ सय ४० फिट हेड रहेको आयोजनामा बराम्ची गाविसको सिम्लेदेखि ५ किलोमिटर पाइपद्वारा ल्याइएको पानीलाई हगामको थिच्चेमा निर्माण गरिएको विद्युत् गृहमा खसालिनेछ ।
जलबिरेदेखि आयोजनासम्मको ९ किलोमिटर प्रवेशमार्ग सम्पन्न भइसकेको र स्थानीयको मागअनुसार थप १३ किलोमिटर सडक निर्माण सम्पन्न भइसकेको आयोजनाले जनाएको छ ।
आयोजना स्थलदेखि लामोसाँघु सबस्टेसनसम्म १३ किलोमिटर प्रसारण लाइनमार्फत केन्द्रीय प्रसारण लाइनमा जोडिनेछ । ४९ करोड ५८ लाख लागत रहेको आयोजना अमेरिकी डलरको मूल्यवृद्धिलगायतका कारण मूल्य बढेर हाल ५९ करोड ६१ लाख पुगेको छ ।
वैशाख १२ को भूकम्पले १ करोड मूल्यबराबरको क्षति पुर्‍याएको आयोजनालाई नाकाबन्दीका कारण इन्धन संकटका भएकाले ६० हजार लिटर इन्धन उपलब्ध भए लक्ष्यमा पुगिने कार्यकारी अध्यक्ष श्रेष्ठको भनाइ छ ।
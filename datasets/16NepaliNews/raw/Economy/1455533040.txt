
﻿नरी बडु
बैतडी, ३ फागुन – शून्य आम्दानीमा झरेको खुख्खा फलफूल विकास केन्द्र (बागबानी) सतबाँझ बैतडीमा बिरुवा परिवर्तन गर्न थालेपछि आम्दानी बढेको छ । बागबानीले स्याउको ठाउँमा आरु, नासपाती, आरुबखडा, खुर्पानीलगायत बिरुवा कलमी गरी प्रशोधन गर्न थालेपछि आम्दानी बढेको हो ।
२८ हेक्टर क्षेत्रफलमा फैलिएको फलफूल विकास केन्द्र बागबानीमामा अहिले वार्षिक १२ लाख रुपैयाँसम्ममा आम्दानी हुने गरेको वरिष्ठ बागबानी अधिकृत गौरीशंकर साहले बताए । पहिले उक्त केन्द्रबाट वार्षिक ४–५ लाख रुपैयाँमात्रै आम्दानी हुने गर्थ्यो ।
अहिले उन्नत जातका कलमी बिरुवा बागबानीले बिक्रीवितरण गरिरहेको छ । “अहिले हामीले दार्चुला, डडेलधुरा, बझाङ, बाजुरा, दैलेख, रोल्पा, रुकुम, सल्यानलगायत उच्च लेकाली क्षेत्र रहेका जिल्लामा बिरुवा प्रशोधन गरिरहेका छौं,” साहले भने ।
अहिले सो बागबानीमा स्थानीयस्तरका करिब १५ देखि ४० जनासम्म कामदार दैनिक काम गर्ने गर्छन् । उनका अनुसार बागबानीमा काम गर्ने अधिकांश महिला कामदार छन् । अहिले यो बागबानीअन्तर्गत २१ वटा निजी नर्सरी पनि छन् ।
स्थानीय जनतालाई बिरुवा उत्पादन र नर्सरी व्यवस्थापनसम्बन्धी तालिम दिँदै आएको र तालिमबाट निजी नर्सरी सञ्चालन गरेका व्यक्तिले पनि राम्रै आम्दानी गर्ने गरेको अधिकृत साहले बताए । केन्द्रले अहिलेसम्म १२ हजारभन्दा बढीलाई विभिन्न किसिमका तालिम दिइसकेको छ ।
निजी नर्सरी सञ्चालकहरुले भने आफूले उत्पादन गरेका बिरुवा बेच्न नपाउँदा समस्या भोग्नुपरेको गुनासो गरेका छन् । “बागबानीकै सहयोगमा नर्सरी खोलिएको भए पनि अहिले उत्पादन गरेका सबै बिरुवा बेचिँदैनन्,” भवानी निजी नर्सरीका सञ्चालक मदनराज भट्टले भने ।
पहिले मलिलो माटो र मौसम प्रतिकूल भएकाले स्याउको लागि प्रशिद्ध मानिने उक्त केन्द्रमा अहिले स्याउ भने त्यति फल्दैन । मौसम अनुकूल नहुनु, कम्पोस्ट मल अभाव र धेरै पानी पर्नुलगायत कारणले स्याउ फल्न छाडेको केन्द्रले जनाएको छ ।
  बिरुवा परिवर्तन गरेपछि आम्दानी बढ्यो        
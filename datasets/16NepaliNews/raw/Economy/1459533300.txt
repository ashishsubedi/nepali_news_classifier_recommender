
﻿काठमाडौं ।
उद्योगी आफैँले औद्योगिक प्रयोजनका लागि पेट्रोलियम पदार्थ आयात गर्न सक्ने सरकारी व्यवस्था हटाएकोप्रति निजी क्षेत्रले गम्भीर आपत्ति जनाएको छ ।
उद्योगीहरुको छाता संगठन नेपाल उद्योग वाणिज्य महासंघ (एफएनसीसीआई)ले इन्धन आयात अनुमतिपत्र खारेज गरेकोमा गम्भीर आपत्ति जनाएको हो । “सरकारले उद्योग सञ्चालन गर्न आवश्यक इन्धन पनि नदिने आफैँ ल्याउँछौ भन्दा पनि अनुमतिपत्र खोसेर गर्न खोजेको के हो ?” महासंघका अध्यक्ष पशुपति मुरारकाले बाह्रखरीसँग भने, “कि सरकार आफै सम्पूर्ण उद्योग धन्दा बन्द गराउन लागेको हो ।”
६ महिनादेखि उद्योगीले कालोबजारमा इन्धन किनेर उद्योग सञ्चालन गर्नु परेको उनले जानकारी दिए । “कि सरकारी स्वामित्वको नेपाल आयल निगमले माग अनुसार तेल दिन सक्नुपर्यो । होइन भने औद्योगिक प्रयोजनका लागि आफैँले ल्याउन पाउनु पर्यो,” अध्यक्ष मुरारकाले भने, “सधैभरि कालोबजारमा इन्धन किनेर उद्योग सञ्चालन गर्न सकिन्न ।”
आपूर्ति मन्त्रालयका सचिव श्रीधर सापकोटाले अहिले निगम बाहेक कसैले पनि पेट्रोलियम पदार्थ ल्याउन नपाउने बताए । “कात्तिकमा वितरण गरेको अनुमतिपत्र मन्त्रीपरिषद्ले खारेज गरेको छ,” उनले भने, “अबदेखि पेट्रोलियम पदार्थ ल्याउने जिम्मा निगमलाई मात्रै छ ।”
महासंघका अध्यक्ष मुरारकाले आफै इन्धन ल्याएर उद्योग चलाउँछौ भन्दा पनि सरकारले रोकेको बताए । “सरकारले त दिन सकेन, हामी आफैँ ल्याउँछौ भन्दा पनि दिन्न” उनले भने, “सरकाले के गर्न खोजेको हो, हामीले बुझ्न सकेनौं ।”
उनका अनुसार धेरैजसो उद्योगीले भारतबाट इन्धन आयातका लागि आवश्यक तयारी थालिसकेका बेला सरकारले अनुमतिपत्र रद्द गरेको हो । “हामीलाई इन्धन आयात गर्न रहर छैन,” उनले भने, “सरकारले माग अनुसार इन्धन दिए पुग्छ ।”
नेपाल उद्योग परिसंघ (सीएनआई)का अध्यक्ष हरिभक्त शर्माले औद्योगिक प्रयोजनका लागि सरकारले इन्धन ल्याउन रोक्न नहुने बताए । “कुनैपनि उद्योगले राज्यलाई तिर्नुपर्ने कर तिरेर ल्याउँछ भने, त्यस्तालाई रोक्नु हुन्न,” उनले भने, “त्यसरी ल्याउँदा त राज्य आफैलाई फाइदा हुन्छ नि ।”
सरकारी निर्णयले लामो समयसम्म इन्धन नपाएर छट्पटीएका उद्योग बन्द हुने सम्भावना रहेको शर्माले बताए । “धेरैजसो साना उद्योग बन्द भइसकेका छन्,” उनले भने, “अलिअलि बचेका उद्योग पनि बन्द हुने अवस्थामा पुगेका हुन् ।”
उनका अनुसार सीएनआईको पदाधिकारीले सरकारलाई यस विषयमा अनुरोध समेत गरेको छ । “राज्यले पनि तेल दिनुपर्छ, त्यसमा पनि उद्योगी आफैँले ल्याउन चाहन्छ भने रोक्नु हुन्न” उनले भने, “सरकारले दिएको बेला त्यहीँबाट ल्याउँछन्, नसकेको बेला उद्योगी आफैले ल्याउँछन् ।”
मन्त्रालयका सचिव सापकोटाले उद्योगीले औद्योगिक प्रयोजनका लागि इन्धन आयात अनुमतिपत्र दिनुपर्ने माग गरेको बताए । यसको विषयमा सरकारले अहिलेसम्म केही पनि निर्णय नगरेको उनका भनाइ छ ।
उद्योगीका अनुसार धेरैजसो उद्योगीले इन्धन आयातका लागि आवश्यक तयारी समेत गरेको थिए । के/कसरी इन्धन आयात गर्न सकिन्छ भन्ने बारेमा सम्बद्ध निकायसँग छलफल भइसकेको थियो । तर, बीचमै सरकारले इन्धन आयातको अनुमतिपत्र रोक्दा समस्या भएको उनीहरुको भनाइ छ ।
सरकारले गत कात्तिक महिनामा उद्योग, पूर्वाधारलयातका क्षेत्रलाई आवश्यक पर्ने इन्धन आफैँले ल्याउन सक्ने निर्णय गरेको थियो । तर, फागुन अन्तिम सातामा बनेको मन्त्रिपरिषद् बैठकले आयात गर्न नपाउने निर्णय गरेको थियो ।
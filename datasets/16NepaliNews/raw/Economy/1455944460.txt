
﻿जनार्दन पोखरेल/नयाा पत्रिकामहोत्तरी, ८ फागुन
लागतअनुसारको मूल्य नपाउँदा तराईका किसानले उखुखेती मास्न थालेका छन् । तराईका सर्लाही, महोत्तरी, धनुषा सिरहा, सुनसरी, रौतहट, बारा, पर्सा, नवलपरासी, रुपन्देहीलगायत जिल्लाका लाखौँ किसानले व्यावसायिक रूपमा उखुखेती गर्दै आएका छन् ।
गत पुसदेखि सुरु भएको उखुको सिजन आगामी चैत अन्तिमसम्म चल्छ । यतिवेला किसानलाई खेतबारीको उखु काटेर चिनी उद्योगमा पुर्‍याउने चटारो छ । तर, खेतबारीमा उखु काट्दै गरेका किसान लागतअनुसारको मूल्य नपाएको भन्दै चिन्तित छन् ।
बर्सेनि मूल्य घट्न थालेपछि उखुखेती गर्दै आएका किसान निराश बन्दै गएका हुन् । तीन वर्षअघि उखुको मूल्य प्रतिक्विन्टल चार सय ८१ रुपैयाँ पाएका किसानले यो वर्ष ४ सय ४८ रुपैयाँमै उखु बेच्नुपरेको छ । गत वर्ष उखुको मूल्य ४ सय ६१ रुपैयाँ निर्धारण भएको थियो ।
तर, किसानले गत वर्षकै मूल्यमा पनि २५ रुपैयाँ अझै पाएका छैनन् । यसअघिका दुई सिजनमा किसानले उखुको मूल्य प्रतिक्विन्टल ४ सय ७६ रुपैयाँ पाएका थिए । ‘तीन वर्षको अवधिमा सबै चिजको मूल्य अकासिँदा पनि उखुको मूल्य निरन्तर घटिरहेको छ, सोही कारण खेतीबाट पलायन हुने अवस्था आएको हो,’ सर्लाही हरिवनका किसान हरि निरौलाले गुनासो गरे ।
उखुको मूल्य निरन्तर घटेसँगै उत्पादन लागत नउठ्ने अवस्था आएपछि उद्योगीलाई धनी बनाउन मात्रै खेती गर्न नसकिने उनको भनाइ छ ।’
उखु रोप्दा हुने जोताइ, कटाइ, मलखाद, ज्याला मजदुरी, ढुवानी खर्च सबैमा मूल्य तेब्बर बढिसक्दा पनि मूल्य बर्सेनि घटेकाले किसान उखु मासेर विकल्पको खेतीमा लागेको निरौलाले बताए ।
उद्योगीले उखुको मूल्य बर्सेनि घटाउन थालेपछि धेरै किसानले उखुखेती मास्न थालेका हुन् । नेपालमै सबैभन्दा धेरै उखु उत्पादन हुने सर्लाहीमा यो वर्ष गत वर्षको तुलनामा ३० प्रतिशतभन्दा बढी खेती घटेको चिनी उद्योगको तथ्यांकमा उल्लेख छ ।
महोत्तरीमा पनि यो वर्ष झन्डै ४० प्रतिशत उखुखेती घटेको छ । उत्पादन लागतअनुसारको मूल्य नपाउनु, उद्योगले निर्धारण गरेको मूल्य पाउन तीन वर्षसम्म कुनुपर्ने आदि कारणले किसान उखुखेतीबाट पलायन हुने अवस्थामा पुगेको नेपाल उखु उत्पादक किसान संघका केन्द्रीय अध्यक्ष राजकुमार उप्रेतीले बताए ।
उखुको मूल्य घटाउने मुख्य बहाना उद्योगीले चिनीको मूल्यलाई बनाउने गरेका छन् । अहिले भारतमा चिनीको मूल्य ओरालो लागेको र त्यसको प्रत्यक्ष असर नेपालको चिनीमा पनि परेको उद्योगीको दाबी छ ।
सरकारले चिनीमा भ्याट छुट नदिए किसानलाई हाल कायम रहेको मूल्य दिन नसकिने सर्लाहीस्थित हरिवनमा रहेको इन्दु शंकर चिनी उद्योगका महाप्रबन्धक विजयकान्त झाले बताए ।
सरकारले केही वर्षदेखि किसानको उखु मूल्यमा थप हुने गरी चिनीमा भ्याट छुट दिँदै आएको छ । यो वर्षका लागि तय भएको ४ सय ४८ रुपैयाँ मूल्यमा पनि सरकारले दिएको ५२ रुपैयाँ भ्याट छुट रकम जोडिएको छ । किसानले उखुखेती गर्न छाडेपछि चिनी उद्योगले उखु नपाउँदा यो वर्ष गत वर्षको परिमाणअनुसार उखु पेल्न नपाउने अवस्था छ । गत वर्ष ५० लाख क्विन्टलभन्दा बढी उखु क्रसिङ गरेको महोत्तरीस्थित रामनगरमा रहेको मुलुककै ठूलो एभरेष्ट चिनी उद्योगले यो वर्ष ४० लाख क्विन्टल मात्र उखु क्रसिङ हुन सक्ने अवस्था देखिएको बताएको छ ।

﻿विराटनगर । बजारको माग अनुसारको आयत नहुँदा तत्काल सहज रूपमा ग्यास बजारमा पाउन नसकिने व्यवसायीहरुले बताएका छन् । सरकारले तत्काल ग्यासको कोटा नबढाए आपूर्ति सहज नहुने उनीहरुले बताएका हुन् ।
भारतले गरेको अघोषित नाकाबन्दीले सृजना गरेको अभाव अझै पूर्ति गर्न पर्याप्त ग्यास आयात गरिनु पर्ने उनीहरुको जोड रहेको छ । “एकलाख २० हजार मेट्रिक टन ग्यास तत्काल उपलब्ध नभए अभाव रहिरहन्छ”, रिजाल ग्यास उद्योगका सञ्चालक नविन रिजालले भने “अहिले मासिक ३० हजार मेट्रिकन आउछ जुन सामान्य अवस्थाको माग हो । जसले पुरानो माग पूर्ति हुदैन ।” पुरानो माग पूर्ति हुने गरी ग्यास आयात भएपछि मात्र सहज रुपमा ग्यास पाइने उनको भनाइ छ ।
मासिक ४ सय मेट्रिक टन कोटा पाएको रिजालले बजारको माग अनुसारको ग्यास नहुदा माग पुर्याउन गाह्रो भएको जनाएको छ । सञ्चालक नविन रिजाल बजारमा मासिक पाच सय मेट्रिकटन माग भएपनि कोटा भन्दा कम आयात भएको गुनासो गरे ।
ग्यास उद्योगहरुले आयात गर्ने ग्यासको कोटा आयल निगमले निर्धारण गर्ने गरेको छ । गत बर्ष तिन सय मेट्रिकटन ग्यास आयात गर्ने रिजालले यस बर्ष ४सय मेट्रिक टन आयात गर्ने अनुमति पाएको छ । त्यस्तै मासिक १ हजार ४ सय मेट्रिक टन आयात गर्दै आएको कोशी ग्यास उद्योगले यसै आर्थिक बर्ष देखि मासिक १ हजार ८ सय मेट्रिक टन ग्यास आयात गर्ने अनुमति पाएको छ ।
कोशी ग्यास उद्योगलेपनि माग अनुसारको आयात नभएको गुुनासो गरेको छ । विराटनगरमा बढी प्रयोग हुने ग्यास नै कोशी हो । तर कोशी ग्यासका लेखा प्रमुख राजेश उपाध्याय बजारको माग अनुसार ग्यासको आयात नै नभएको गुनासो गर्छन । उनी भन्छन्, “मासिक २ हजार १ सय मेट्रिक टन ग्यासको आवश्यकता हुन्छ । तर आयात १हजार ४सय मेट्रिक टन मात्र छ ।” कोटा आनुसारको आयात नभएको उपाध्यायले बताए । उनका अनुसार कोटा अनुसार ग्यास आयात भए पनि मासिक ४ सय मेट्रिक टन ग्यासको अभाव कायम नै रहन्छ ।
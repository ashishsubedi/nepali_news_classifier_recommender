
﻿सरस्वती ढकाल
काठमाडौं, २० फागुन – प्रधानमन्त्री केपी शर्मा ओलीको चीन भ्रमणका क्रममा ३० प्रतिशत इन्धन आपूर्तिसम्बन्धी सम्झौता हुने भएको छ । चैत पहिलो साता चीन भ्रमणमा निस्कन लागेका प्रधानमन्त्री ओलीले यसअघि भएको दुईपक्षीय समझदारीपत्र (एमओयू)का आधारमा ३० प्रतिशत आपूर्तिको सम्झौता गर्ने छन् ।
कात्तिक दोस्रो साता नेपाल आयल निगम र चीन सरकारको स्वामित्वमा सञ्चालित चाइना नेसनल युनाइटेड आयल कर्पाेरेसन(पेट्रो–चाइना)बीच इन्धन सम्झौता इन्धन भइसकेको छ । इन्धन दिने सम्बन्धमा सम्झौता भए पनि व्यावसायिक रूपमा कति परिमाण, कुन व्यवस्थाबमोजिम आपूर्ति गरिने भन्ने टुुंगो लाग्न सकेको छैन । प्रधानमन्त्रीको भ्रमणपछि ३० प्रतिशत चीनबाट इन्धन आपूर्ति हुने अनुमान गरिएको छ ।
आपूर्तिमन्त्री गणेशमान पुनले भारतबाट ७० प्रतिशत हाराहारी मात्रै इन्धन आयात भएको जानकारी दिँदै आपूर्ति बढाउन पहल भइरहेको बताए । चीनबाट पनि ३० प्रतिशत इन्धन ल्याउन प्रधानमन्त्रीको भ्रमणका क्रममा सम्झौता हुने मन्त्री पुनले बताए । “मन्त्रालयको तयारी भ्रमणकै क्रममा सम्झौता गर्नेछ, कुनै कारणवश हुन नसके त्यसको २–३ दिनपछि भए पनि सम्झौता हुनेछ,” उनले भने । भारतबाट ७० प्रतिशत इन्धन आयात भए पनि पेट्रोलपम्पमा लामो लाइन देखिएकाले यसको समाधानका गृहकार्यमा जुटेको उनले सुनाए ।
भारतले नाकाबन्दी गरेपछि इन्धन आपूर्ति गर्न नेपाल र चीनबीच दुईपक्षीय औपचारिक सहमति भएको हो । कात्तिक दोस्रो साता इन्धन आपूर्तिका लागि छलफलका गर्न बेइजिङ गएको नेपाली टोली र चिनियाँ टोलीबीच दुईपक्षीय समझदारीपत्रमा हस्ताक्षर भइसकेको छ । सम्झौतापत्रमा निगमका प्रबन्ध निर्देशक गोपालबहादुर खड्का र पेट्रो चाइनाका उपाध्यक्ष झाङ टोङले हस्ताक्षर गरेका थिए । चीनसँगको यो सम्झौतासँगै पेट्रोलियम आपूर्तिमा इन्डियन आयल कर्पाेरेसन (आईओसी)को ४ दशकको एकाधिकार तोडिएको छ । अब नेपालले भारत र चीन दुवै छिमेकी मुलुकबाट इन्धन ल्याउन सक्नेछ । चीनले नेपाललाई आवश्यक पर्ने इन्धन दिने सहमति जनाएको हुँदा प्रधानमन्त्रीको भ्रमणमा प्रक्रिया, परिमाणका सम्बन्धमा सम्झौता हुनेछ । भारतले नाकाबन्दी गरेपछि तत्कालको आवश्यकता टार्न १३ लाख लिटर इन्धन चीनबाट आपूर्ति भइसकेको छ ।
प्रधानमन्त्री चीन जाँदा नेपाली बजारमा खपत हुने परिमाणमध्ये ३० प्रतिशत आपूर्ति गर्ने तयारी भएको छ । मासिक १८ हजार किलोलिटर पेट्रोल, ६८ हजार किलोलिटर डिजेल, ३ हजार किलोलिटर मट्टितेल, आन्तरिक हवाई इन्धन ३ हजार, ७ हजार किलोलिटर अन्तर्राष्ट्रिय उडानको इन्धन र १४ लाख एलपीजी सिलिन्डर माग रहेको निगमको तथ्यांक छ । सामान्य दिनमा दैनिक ३५० किलोलिटर पेट्रोल र ४५० किलोलिटर डिजलको बजार माग हो । नाकाबन्दी खुलेसँगै दैनिक मागको परिमाणभन्दा धेरै वितरण भए पनि उपभोक्ताले इन्धन सहज रूपमा पाउन सकेका छैनन् । निगमले इन्धन वितरण गरेको जनाए पनि घन्टौं लाइन बस्दा पनि पाउन नसकेको उपभोक्ताको गुनासो छ । मागभन्दा धेरै इन्धन वितरण हुँदा उपभोक्तासम्म पुग्न नसकेको विषयमा छड्के अनुगमन तीव्र बनाउने तयारी रहेको मन्त्रालयले जनाएको छ । मन्त्री पुनले इन्धन कहाँ गएको भन्ने थाहा पाउन आफैं अनुगमनमा जाने बताएका छन् ।
  प्रधानमन्त्रीको चीन भ्रमणमा ३० प्रतिशत इन्धन आपूर्ति सम्झौता हुने        

﻿मोहन गुरुङ
काठमाडौं, २७ पुस- भारतको रक्सौलमा अलपत्र ग्यास बुलेट बाटो परिवर्तन (रिरुट) गर्न लाग्ने थप ढुवानी खर्च र रोकिराखेको डिटेन्सन कस्ट (बुलेटको भाडा) बापत झन्डै ३० करोड रुपैयाँ सरकारले बेहोरे आपूर्ति सहज बनाउन आफू तयार रहेको ग्यास उद्योगीले बताएका छन् ।
“सरकारले खर्च बेहोरोस्— हामीले अस्थायी रूपमा थप ग्यास बुलेट भाडा लिएर भए पनि सहज बनाइदिन्छौं,” नेपाल उद्योग संघका अध्यक्ष शिव घिमिरेले भने, “डिटेन्सन कस्ट दैनिक बढिरहेको छ, हामीले २ महिनाअघि नै भनेका थियौं, अहिलेसम्म कुनै पनि नीतिगत निर्णय हुन सकेको छैन । यही कारण ग्यास अभाव भइरहेको हो । यही अवस्था कायम रहे कहिल्यै पनि ग्यास सहज हुन्न ।” ग्यास असहज हुँदा उपभोक्ताले प्रतिसिलिन्डर ९÷१० हजार रुपैयाँ तिर्न बाध्य छन् ।
वाणिज्य तथा आपूर्ति मन्त्रालयका अनुसार नाकाबन्दीपछि रक्सौल नाकामा २३१ ग्यास बुलेट थन्किएका छन् । सबै भित्रिए थप ५ लाख ७७ हजार उपभोक्ता लाभाविन्त हुनेछन् । रक्सौलमा रहेका बुलेटमध्ये ८४ बुलेटमात्र भारतको भन्सार कार्यालयमा छिरेका छैनन्, बाँकी सबै रक्सौल–वीरगन्ज नाकामा थन्किएका छन् । वीरगन्ज नाकाबाट रिरुट गर्नमात्र प्रतिबुलेट थप झन्डै १ लाख ६० हजार रुपैयाँ भाडा लाग्छ । यसका आधारमा थप भाडा ३ करोड ७० लाख रुपैयाँ पर्छ ।
डिटेन्सन कस्टबापत प्रतिबुलेट दैनिक ६ हजार भारतीय रुपैयाँ (९६ सय रुपैयाँ) लाग्छ । यसको २६ करोड ६१ लाख रुपैयाँ हुन आउँछ । नेपालका बुलेट नभएकाले भारतका बुलेट प्रयोग भइरहेका छन् ।
नेपाल आयल निगम र इन्डियन आयल कर्पाेरेसन (आईओसी)ले ग्यास रिरुट गर्ने प्रक्रिया अगाडि बढाए पनि सरकारले नीतिगत निर्णय नगर्दा समस्या ज्युँका त्युँ रहेको अध्यक्ष घिमिरेले बताए । “यही कारणले मात्र ग्यास बुलेट लामो समयदेखि रोकिएका छन्, यातायात व्यवसायीले डिटेन्सन कस्ट छाड्दैनन्,” उनले भने । निगमले रिरुटमा लाग्ने सम्पूर्ण खर्च बेहोर्ने निर्णय गरिसकेको छ ।
आईओसीले जति बुलेट पठाएको छ, त्यत्ति नै लोड पनि गरिरहेको छ । खुला भएका नाकाबाट चाहिएजति बुलेटमा ग्यास भरिरहेको घिमिरेले बताए । रिरुट र डिटेन्सन कस्ट बेहोरे अस्थायी रूपमा बुलेट भाडामा लिएर भए पनि सहज बनाइदिने उनको भनाइ छ । “तत्काल नेपालले ग्यास बुलेट खरिद गर्न पनि केही समय लाग्छ,” उनले भने, “त्यसैले तत्काल नीतिगत निर्णय गर्नुपर्छ ।”
आपूर्ति सचिव विष्णु लम्सालले रक्सौलमा रोकिएका बुलेट रिरुट गर्ने तयारी भइरहेको दाबी गरे । “सकेसम्म छिटो रिरुट गर्न लागिपरेका छौं,” उनले भने, “अहिले भारतको भन्सार नछिरेका तर लामो समयदेखि रोकिएका बुलेट रिरुट गर्ने प्रक्रिया पूरा गरिसकेका छौं । डिटेन्सन कस्ट कसले बेहोर्ने भन्ने निर्णय हुन सकेको छैन ।”
  सरकारले ३० करोड बेहोरे ‘ग्यास सहज’        

﻿नयाँ पत्रिकाकाठमाडौं, १६ पुस
थाइल्यान्डको सौन्दर्य सामग्री उत्पादक कम्पनी पेभिमोलका उत्पादन फ्री ह्विल प्रालिले नेपाली बजारमा भित्र्याएको छ । फ्री ह्विलले बुधबारदेखि पेभिमोलका उत्पादनलाई नेपाली बजारमा बिक्री सुरु गरेको हो ।
पेभिमोलका स्किन केयर उत्पादनलाई वातावरणमन्त्री विश्वेन्द्र पासवान, पूर्वउद्योगमन्त्री महेश बस्नेत, उद्योग वाणिज्य महासंघकी वरिष्ठ उपाध्यक्ष भवानी राणा, अभिनेत्री करिष्मा मानन्धर, छाला विशेषज्ञ डा.रुपक घिमिरे र पेभिमोल कम्पनी थाइल्यान्डका प्रबन्ध निर्देशक कामोल चाइवाटननेमथिनले संयुक्त रूपमा नेपालमा सार्वजनिक गरेका हुन् ।
नेपालका लागि आधिकारिक विक्रेता फ्री ह्विल प्रालिका प्रबन्धनिर्देशक ललितकुमार कार्कीले काठमाडौंबाट पहिलो चरणमा कारोबार सुरु गरिएको बताए । ‘हामीले पेभिमोलका उत्पादन छिटै नेपालभर फैलाउने योजना बनाएका छौँ,’ उनले भने ।
कम्पनीले पहिलो चरणमा काठमाडौंको खिचापोखरी र नयाँबानेश्वरमा आउटलेट खोली कारोबार सुरु गरेको छ भने दोस्रो चरणमा धरान, विराटनगर, चितवन, पोखरा, बुटवल र नेपालगन्जलगायत मुख्य सहरमा आउटलेट खोल्ने योजना रहेको जनाएको छ ।
कम्पनीका सबै उत्पादन अल्कोहलरहित छन् भने दाग हटाउने, चायापोतो हटाउने, चाउरीपन हटाउने, भिटामिन ईयुक्त, घामबाट जोगाउने विभिन्न किसिमका क्रिम रहेको कम्पनीले जनाएको छ ।

﻿काठमाडौं । दुग्ध विकास संस्थान (डीडीसी)ले विराटनगरस्थित पाउडर प्लान्टको क्षमता दोब्बर बनाउने भएको छ । हाल दैनिक ३ हजार टन पाउडर बनाउँदै आएको प्लान्टले आगामी वर्षबाट दैनिक ६ हजार टन पाउडर उत्पादन गर्ने डीडीसीका महाप्रवन्धक गंगा तिमल्सेनाले जानकारी दिए ।
उनका अनुसार पाउडर प्लान्टको क्षमता विस्तार गर्न ७ करोड रुपैयाँ लगानी लाग्छ । “प्लान्टको क्षमता विस्तारका लागि टेन्डर आह्वान भइसकेको छ”, उनले भने, “आगामी आर्थिक वर्षको सुरुमै संचालनमा आउन सक्छ ।”
सिजनमा दूध बढी उत्पादन हुने र त्यो दूधलाई व्यवस्थापन गर्न पाउडर प्लान्टको क्षमता दोब्बर बनाउन लागेको तिमल्सेनाले जानकारी दिए । “सिजनमा बढी दूध उत्पादन हुन्छ । डेरी उद्योगीले सबै दूध खरिद नगर्दा मिल्क होलिडे हुने सम्भावना हुन्छ”, उनले भने, “मिल्क होलिडे रोक्न प्लान्टको क्षमता दोब्बर पार्न लागेको हो ।”
डीडीसीका अनुसार विराटनगरस्थित प्लान्टबाट डेरी ह्वाइटनर समेत उत्पादन गर्ने तयारी भएको छ । उद्योगले दैनिक २ टन डेरी ह्वाइटनर उत्पादन गर्ने योजना बनाएको छ ।
उनका अनुसार गर्मी सिजन सुरु भएसँगै डीडीसीले विभिन्न उत्पादन बजारमा ल्याएको छ । गर्मी सिजनका लागि आइसक्रिम, फ्रेस मिल्क, दहीलगायतका उत्पादन बजारमा ल्याएको जानकारी दिए । गर्मी सिजन सुरु भएसँगै डीडीसीले देशभरको उत्पादन २५ देखि ३० प्रतिशत बढाउने योजना ल्याएको छ ।
उनका अनुसार गत आर्थिक वर्षमा डीडीसीले ५ करोड रुपैयाँ नाफा कमाएको थियो । चालु आर्थिक वर्षमा पनि उद्योगले नाफा कमाउने तिमल्सेनाले जानकारी दिए । उद्योगले दैनिक १ लाख ६० हजार लिटर दूध खपत गर्दै आएको छ ।
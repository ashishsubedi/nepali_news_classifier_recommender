
﻿रमेश रावल
कालिकोट, १८ माघ – उच्च पहाडी गरिबी निवारण कार्यक्रमअन्तर्गत अतिविपन्न परिवारलाई निकासा गरिएको करिब १४ लाख रुपैयाँ हिनामिना गर्ने कर्मचारीलाई कारबाही नै नगरी पुनः उही जिम्मेवारीमै राखिएको छ । आव ०७१÷७२ मा १ लाख ६८ हजार र ०७२÷७३ मा १२ लाख २४ हजार रकम हिनामिना गरेकी थिर्पु गाविसकी सामाजिक परिचालक जानकी बम अहिले पनि कार्यक्रमकै सञ्चालक रहेर काम गरिरहेकी छन् । उनले भ्रष्टाचार गरेको स्वीकारे पनि अहिलेसम रकम फिर्ता गरेकी छैनन् ।
गत आवको असार मसान्तसम्म हिनामिना गरेको रकम तिर्ने भन्दै उनले जिविससमक्ष कागज गरेकी थिइन् । तर, चालू आमा पनि नतिरेपछि भर्खरै सम्पन्न आठौं गाउँ परिषद्मा ठूलो विषय बन्यो । यही विवादले परिषद् ३ दिनसम्म लम्बियो । जानकीमे रकम फिर्ता नगर्दा विपन्न वर्गले अहिलेसम सहायता नपाएको गाउँ परिषद् पार्षद् देवेन्द्र बमले बताए ।
जिविसको दाबी भने अर्कै छ । जानकीले हिनामिना गरेको रकम असुलउपर गरेर ३ महिनासम्म बर्खास्तीपछि पुनर्बहाली गरिएको स्थानीय विकास अधिकारी टीकाराम ज्ञवाली बताए । “उनले लक्षित वर्गलाई रकम दिइसकेको खबर गरेकी थिइन्,” उनले भने, “रकम नपुगेको भए अब छानबिन गर्छौं ।”
तर, लक्षित वर्गका विपन्न नरेन्द्र बमले रकम नपाएको दाबी गरे । “हाम्रो नाममा आएको पैसा अरुले नै खाए,” उनले भने, “पैसा हाम्रो नाममा निकासा भए पनि हामीले पाएनौं ।”
अहिलेसम्म पुष्टि भइसकेको सूचनाअनुसार जानकीले थिर्पुका लक्षित वर्गलाई छुट्ट्याइएको रकम नक्कली समिति बनाएर हिनामिना गरेकी थिइन् । “गाविसले स्थानीय वीरे विकको अध्यक्षतामा गठन गरेको खरिद समिति रकम लिन जिविस जाँदा पहिले नै नक्कली समितिलाई निकासा भइसकेको पाइयो,” गाविस सचिव भुवन शाहीले भने, “त्यो रकम लक्षित वर्गसम्म आइपुगेकै छैन ।” खरिद समिति अध्यक्ष विकले यसमा जिविसका कर्मचारीको पनि मिलेमतो रहेको आरोप लगाए ।
गाविसका गरिब कृषकलाई बाख्रा सहयोग दिएर आत्मनिर्भर बनाउने योजनासहित रकम विनियोजन गरिएको थियो । यो रकम जानकीले नक्कली समितिमार्फत ०७१ चैत २६ मा निकासा लिएको जिविसअन्तर्गत सामाजिक सुरक्षा कार्यक्रमका तत्कालीन संयोजक नरजंग शाहीले बताए । थिर्पुका स्थानीयले रकम हिनामिनालाई लिएर जिविसमा निवेदनसमेत दिएका छन् ।
  लक्षित वर्गको रकम हिनामिना गर्नेलाई पुनर्बहाली        

﻿नयाँ पत्रिकाकाठमाडौं, ३ चैत
अब सरकारी ठेक्कापट्टाको काम वाणिज्य बैंकमार्फत पनि हुने भएको छ । यसका लागि सार्वजनिक खरिद अनुगमन कार्यालय र २९ वटा वाणिज्य बैंकबीच समझदारीपत्रमा हस्ताक्षर भएको छ । आइतबार राजधानीमा आयोजिक एक कार्यक्रममा सार्वजनिक खरिद अनुगमन कार्यालयका सचिव रमेशकुमार शर्मा र वाणिज्य बैंकहरूका प्रमुख कार्यकारी तथा प्रतिनिधिले सार्वजनिक खरिद प्रक्रियामा ‘बैंकिङ इन्टरफेस’सम्बन्धी समझदारीपत्रमा हस्ताक्षर गरेका छन् । सार्वजनिक खरिद अनुगमन कार्यालयले एसियाली विकास बैंकको प्राविधिक सहयोगमा ई–बिडिङ पद्धति कार्यान्वयनमा ल्याएको हो ।
यो व्यवस्था लागू भएसँगै आधिकारिक बोलपत्र जमानत मात्र हुने नमुना कागज प्रयोगमा आउने, बोलपत्र जमानत मान्यअवधिको प्रक्रिया पद्धतिबाट नियन्त्रण हुने तथा प्रेसित कागजात बैंकबाट अनलाइन प्रमाणीकरण हुनेछ । यससँगै सार्वजनिक निकाय तथा बोलपत्रदाताले हाल भोग्नुपरेको समस्या समाधान हुने बताइएको छ । यसअन्तर्गत पहिलो चरणमा नमुनाका रूपमा खानेपानी, सिँचाइ, सडक र स्थानीय पूर्वाधार विकास तथा कृषि सडक विभाग (डोलिडार)को ठेक्का प्रक्रिया अनलाइनबाट गराइनेछ ।
कार्यक्रममा नेपाल राष्ट्र बैंकका गर्भनर डा. चिरञ्जीवी नेपालले अहिले ठेक्कापट्टामा गुन्डागर्दी हाबी भएको भन्दै ई–बिडिङ प्रणालीमार्फत लागू भए पनि त्यो स्वत: हट्ने बताए । यो प्रक्रियाले ठेक्कापट्टा प्रक्रियामा बल नभई बुद्धिको उपयोग हुने बताए । उनले भने, ‘बिडिङ प्रक्रिया अघि बढ्नेबित्तिकै खरिद प्रक्रियामा पारदर्शिता हुन्छ ।’ यो प्रणालीले पुँजीगत खर्च बढ्ने भएकाले आर्थिक विकासमा महत्त्वपूर्ण सहयोग पुग्ने उनको तर्क छ ।
कार्यक्रममा एसियाली विकास बैंकका नेपालस्थित पोर्टफोलियो म्यानेजमेन्ट प्रमुख टीका लिम्बूले सरकारी निकाय तथा बैंकहरूलाई आफ्नो क्षमता अभिवृद्धि गर्नसमेत आग्रह गरिएको बताए । यो प्रणालीमार्फत पारदर्शी खरिद प्रणालीको विकास भई स्वच्छ प्रतिस्पर्धाको माध्यमबाट विश्वासिलो पद्धतिको विकासमा कोशेढुंगा सावित हुने उनको तर्क छ । उनले भने, ‘सार्वजनिक खरिद अनुगमन कार्यालयले निकट भविष्यमा लागू गर्न लागेको सिंगल पोर्टल एजिपी पद्धतिबाट सार्वजनिक खरिदमा देखिएको मिलेमतो, कार्टेलिङजस्ता अवाञ्छित गतिविधि पूर्णत: हट्नेछ ।’ सार्वजनिक खरिद अनुगमन कार्यालयका सचिव रमेशकुमार शर्माले यो प्रणालीलाई पूर्ण रूपमा लागू गरी ठेक्कापट्टा प्रणालीलाई स्वच्छ, पारदर्शी र सुरक्षित बनाउन पहल गरिने बताए ।
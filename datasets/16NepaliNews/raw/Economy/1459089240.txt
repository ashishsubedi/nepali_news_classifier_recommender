
﻿काठमाडौं । सरकारले प्रत्येक वर्ष कृषिमा रु. १३ अर्ब रकम अनुदानकालागि छ्ट्याउँदै आएतापनि यो रकम केवल पहुँचवालाले मात्र दूरुपयोग गरेको र अधिकांश कार्यक्रम उपलब्धिहीन भएकोसंसदको कृषि तथा जलस्रोत समितिले आरोप लगाएको छ ।
कृषि तथा जलस्रोत समितिका सभापति गगन थापा सरकारी अनुदानका कार्यक्रमहरू ०.५ हेक्टरभन्दा कम जमीन भएका ५८ प्रतिशत किसानको पहुँचमा पुग्दै नपुगेको बताउँछन् । हुन पनि, कृषि मन्त्रालय र कृषि विभागअन्तर्गत सञ्चालित करोडौं रुपैयाँका आयोजनाबाट अनुदान पाउन लेख्नुपर्ने प्रस्ताव र यसको प्रक्रिया साना किसानले भेउ नै नपाउने गरी जटिल बनाइएको छ ।
सामुदायिक विकास संगठन नामक गैरसरकारी संस्थाले गरेको अध्ययनमा त ९२ प्रतिशत किसानले अहिलेसम्म कुनै सरकारी अनुदान नपाएको देखिएको छ । अनुसन्धानमा संलग्न सोमत घिमिरे ठूला किसान र टाठाबाठाले मात्र अनुदान पाएको दाबी गर्छन् । व्यावसायिक कृषिका नाममा सरकारले दिएको यस्तो अनुदानबाट साना किसानको जीविकोपार्जनमा कुनै सकारात्मक असर नपर्ने देखिएको घिमिरेले बताए । अनुसन्धानकर्ता घिमिरेका अनुसार व्यावसायिक र जीविकोपार्जनको कृषिमा अनुदानका छुट्टाछुट्टै नीति लागु नगर्ने हो भने यस्ता कार्यक्रम कागजमा सीमित हुन्छन् ।
कृषि तथा जलस्रोत समितिका सदस्य काशीनाथ अधिकारीले काम गर्नेभन्दा पहुँच हुनेले सरकारी अनुदान बढी लिएको बताए । “जसले राम्रोसँग प्रस्ताव लेखेर बुझाउँछ, उसैले पाउँछ,” उनले भने, “किसानसँग न राम्रोसँग प्रस्ताव लेख्नसक्ने क्षमता हुन्छ । न माथिल्लो निकाससम्म पहँुच नै बनाएका हुन्छ ।” समितिका सभापति थापा भन्छन् – अनुदान दिइएको क्षेत्रको प्रगतिको अध्ययन गरी सोहीअनुसार अनुदान थपघट गर्नुपर्ने तर्क गर्छन् ।
ट्रयाक्टरमा शुभ लाभ
सरकारी अनुदानमा साना किसानको पहुँच नपुगेको मात्रै होइन, अनुदानको दुरुपयोग भएका उदाहरण पनि प्रशस्तै छन् । ट्रयाक्टर र पावर ट्रेलर खरिदको अनुदान देशैभर दुरुपयोग भइरहेको छ । सरकारले कृषि प्रयोजनका लागि ट्रयाक्टर खरिद गर्दा १ प्रतिशत मात्र भन्सार तिरे पुग्ने व्यवस्था गरेको छ भने अन्य कर मिनाहा गरिएको छ । त्यस्तो अनुदानलिएर किनेको ट्रयाक्टर इँटा उद्योगी र निर्माण व्यवसायीदेखि यात्रुवाहक सवारी संचालकसम्मले दुरुपयोग गरिरहेका छन् ।
आर्थिक वर्ष २०६९/७० सम्म देशमा ९ हजार ७ सय २५ ट्रयाक्टर रहेकोमा आव २०७०/७१ सम्ममा ८३ हजार १ सय १ पुगेको छ । त्यसैगरी, गत आर्थिक वर्ष २०७१/०७२ मा ८५ हजार ट्रयाक्टर रहेको सरकारी तथ्यांकले देखाएको छ । यसरी अनावश्यक संख्यामा किनिएको देखिएका ट्रयाक्टर र पावर ट्रेलर खरिदमा सरकारले दिने रु.१० लाखसम्मको अनुदान रकम दुरुपयोग भएको सन्देह स्वतः पुष्टि हुन्छ । घिमिरे संलग्न टोलीले डडेलधुरामा गरेको अध्ययनले कैलालीमा खेतीका लागि भनेर खरिद गरिएका ट्रयाक्टर अन्य प्रयोजनमा प्रयोग भएको भेट्टाएको थियो । सहुलियतमा आयात भएका ट्रयाक्टर किसानको खेतमा नभई व्यवसायीको काममा प्रयोग भइरहेको पाइएको घिमिरे बताउँछन् ।
कृषि विकास मन्त्रालयले कागजमा मात्र स्थापना भएका प्रांगारिक मल कारखानालाई पटकपटक अनुदान दिएको छ । तर ती कारखाना खुल्ने संकेतसम्म पनि छैन । निजी फर्म, संस्था र सहकारीलाई मल कारखाना खोल्न ५० प्रतिशत अनुदान दिइने व्यवस्थाअनुसार अनुदान लिएकाले रकम हिनामिना गरेका छन् । पूर्व स्थानीय विकास मन्त्री केशवलाल श्रेष्ठ संलग्न रहेको वनसुन इण्डष्ट्रिजले दुई चरणमा गरी रु.३४ लाख अनुदान लिए पनि तीन वर्षदेखि उद्योग चलाइएको छैन ।
यसैगरी, कञ्चनपुरको कञ्चन प्रांगारिक मलखाद उद्योगले रु.१९ लाख ५० हजार, सिरहाको किसान कृषि सहकारी संस्था लिमिटेडले रु. २० लाख २५ हजार, धनुषाको साना किसान सहकारी संस्था लिमिटेडले रु. १३ लाख ४७ हजार, रौतहटको सहयोगी बचत तथा ऋण सहकारीले रु.१६ लाख ८४ हजार र धनुषाको बुद्ध प्रांगारिक मल उद्योगले रु. ७९ लाख ४१ हजार अनुदान लिएर पनि मल कारखाना खोलेका छैनन् । मल उत्पादनका लागि भन्दै रु. ८ करोडभन्दा बढी अनुदान लगेर पनि कारखाना नखोल्ने सहकारी संस्थाको संख्या दुई दर्जन छ ।
राजनीतिक–प्रशासनिक पहुँचका आधारमा अनुदान दुरुपयोग गर्ने चलन पछिल्ला दिनमा बढ्दै गएको छ । मिलेमतोमा सहकारी चलाएर अनुदान रकम दुरुपयोग गर्ने पनि छन् । कृषिविद् कृष्ण पौडेल ९० प्रतिशत अनुदान दुरुपयोग भएको दाबी गर्छन् । “सरकारको नीति नै किसानको प्रवर्धन गर्ने छैन”, राजनीतिक पहुँच भएकाहरूले किसानको सहुलियत पचाइरहेको बताउँदै पौडेल भन्छन्, “किसानले प्याक्टलगायतका परियोजनाबाट अनुदान पाउन त घुस खुवाउनु परेको बाक्लै सुनिन्छ ।”
उपलब्धि अनिश्चित
सरकारले अनुदानका लागि मात्र वर्षेनि रु. १३ अर्ब हाराहारी रकम छुट्याउँदै आएको छ । रासायनिक मलको लागि सरकारले उपलब्धि मूल्यांकनको भरपर्दो संयन्त्रै नबनाई रु. ५ अर्ब ६६ करोड अनुदान छुट्याएको छ । कृषि विज्ञ तथा पूर्वकृषि सचिव हरि दाहाल प्रभाव मूल्यांकनको संयन्त्र नहुँदा प्रभावकारिता हेर्न नसकिएको बताउँछन् । “अनुदान व्यवस्थित र वैज्ञानिक पार्ने व्यवस्था पनि छैन” दाहाल भन्छन् । अर्का कृषिविद् कृष्ण पौडेल त अनुदान वितरण प्रक्रिया नै भ्रष्ट भएको बताउँछन् । हुन पनि, सरकारी अनुदान पद्धति कति हचुवामा चलेको छ भने प्रांगारिक मल उत्पादनमा कामै नगरी अर्गानिक जिल्ला घोषणा गरिएको जुम्लामा सात वर्षदेखि थाइल्यान्डको मल अनुदानमा वितरण गरिएको छ ।
कृषि मन्त्रालयअन्तर्गतका परियोजनाको लगानीबाट भएको उपलब्धि नाप्ने विधि पनि छैन । हिमाली, प्याक्टसहितका परियोजनाका अधिकारीहरू अहिले धमाधम लगानी भइरहेकाले प्रतिफल आइहाल्ने बेला नभएको बताउँछन् । गत आर्थिक वर्षमा चामल, तरकारी र फलफूलदेखि माछामासुसम्मको आयातका लागि वर्षको १ खर्ब रुपैयाँ विदेशिनुले भने सरकारी लगानीको प्रतिफल नआएको नै स्पष्ट हुन्छ । व्यापार तथा निकासी प्रवद्र्धन केन्द्रको तथ्यांकले आव २०७१/७२ मा नेपालबाट कृषि वस्तु निर्यातको तुलनामा पाँच गुणा बढी आयात भएको देखाउँछ । गत वर्ष रु. १७ अर्बको चामल र रु. १ अर्ब २७ करोडको स्याउ आयात भएको थियो । चालु आर्थिक वर्षको ७ महिनामा भारतबाट १० अर्बको चामल आयात भइसकेको छ । वस्तुको आयात बढेको मात्र नभई नेपालको कुल गार्हस्थ्य उत्पादनमा मुख्य भूमिका रहेको कृषिको योगदान घटेर ३३ प्रतिशतमा झरेको छ ।
कृषि मन्त्रालयले अनुदान उपलब्ध गराएका धेरै कार्यक्रम उपलब्धिहीन भएको संसदीय समितिको ठहर छ । सरकारले लगानी गरेको कार्यक्रम के कति प्रभावकारी भयो भनेर अध्ययनसमेत नगरी अनुदान दिएको समितिका सदस्य अमृत बोहोराले बताए । “वर्षौंदेखि एउटै कार्यक्रममा अनुदान दिइन्छ । न त्यसले पु¥याएको योगदानको बारेमा नै अध्ययन गरिन्छ, न कार्यक्रम खारेजै हुन्छ,” उनले भने ।
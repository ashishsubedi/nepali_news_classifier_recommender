
﻿काठमाडौं । कृषि तथा जलस्रोत समितिले कृषि क्षेत्रमा बाँडिने अनुदानको सम्पूर्ण विवरण मन्त्रालयको वेब साइटमा राख्न कृषि र पशुपंक्षी विकास मन्त्रालयलाई लिखित निर्देशन दिएको छ । मन्त्रालयबाट जाने अनुदान अपारदर्शी भएको भन्दै समितिले सम्पूर्ण विवरण आफ्नै (मन्त्रालय) वेब साइटमा राख्न निर्देशन दिएको हो ।
“कृषि र पुशपंक्षी विकास मन्त्रालयबाट बार्षिक अर्बौै रुपैयाँ अनुदानका लागि छुट्याइन्छ,” समितिका सभापति गगन थापाले भने, “कुन ठाउँमा के÷कसरी अनुदान बाँडिन्छ, त्यसो अत्तोपत्तो हुँदैन ।”
समितिले मन्त्रालयबाट बाँडिने कृषि अनुदान सम्बन्धी कार्यक्रम, योजना र बजेट तथा वितरण प्रक्रियाको सम्पूर्ण जानकारी वेब साइटमा राख्न निर्देशन दिएको बताए । त्यसैगरी, जिल्लाबाट प्रतिनिधित्व गर्ने जनप्रतिनिधिहरू र स्थानीय निकायका प्रतिनिधिको सहभागितामा अनुगमनलाई प्रभावकारी बनाउन निर्देशन दिएको छ ।
१३ अर्ब अनुदानको रकम मध्ये ५ अर्ब ६६ करोड रुपैयाँ रासायनिक मल खरिदमा खर्च हुन्छ । बाकी अनुदान कहाँ जान्छ कसैलाई जानकारी नहुने थापाले बताए । “किसानसँग अनुदानको रकम पुग्दैन,” उनले भने, “जसका लागि अनुदान छुट्याइन्छ, उसले पाएकै हुँदैन ।”
मन्त्रालयबाट बर्षैपिच्छे अनुदान दिनकै लागि अर्बौं रुपैयाँ छुट्याइने गरेको छ । तर, अनुदान वितरण गर्ने निकायबाट प्रदान गरिने अनुदान न पारदर्शी हुन्छ, न प्रभावकारी नै हुने गरेको थापाको भनाइ छ ।
अनुदान वितरण गर्नुको औचित्य, वितरणको आधार, अनुदानको प्रभाव, वितरण गर्ने तरिका र अनुदानबाट अपेक्षित उपलव्धिलगायत विषयलाई समेटेर एकिकृत अनुदान निर्देशिका निर्माण गरिने छ । त्यसका लागि पशुपंक्षी, कृषि मन्त्रालय, राष्ट्रिय योजना आयोग र अर्थ मन्त्रालयसँग समेत समन्वय गरिने छ ।
विगतमा प्रदान गरिएका अनुदानको अनुगमन मूल्याङ्कन परिपाटी प्रभावकारी र व्यवस्थित हुन नसकेको समितिको निष्कर्ष रहेको छ ।
आगामी आर्थिक वर्षको बजेट तथा कार्यक्रम तर्जुमा गर्दा प्रभावकारी अनुगमन मूल्याङ्कन गर्न आवश्यक ध्यान दिन र परिणाम र उपलब्धिलाई समेत मध्यनजर गरेर कार्यक्रम राख्न कृषि र पशुपंछी विकास मन्त्रालयलाई निर्देशन दिएको छ ।

﻿भारतबाट नेपालमा हुने टेलिफोन अत्यन्त महँगो
कृष्ण रिजाल/नयाँ पत्रिकाकाठमाडौं, ६ फागुन
भारतीय प्रधानमन्त्री नरेन्द्र मोदीले नेपाल भ्रमणका क्रममा ‘नेपाल–भारतबीच हुने टलिफोन शुल्क घटाउने’ घोषणा गरेको डेढ वर्षमा समेत कार्यान्वयन हुन सकेको छैन । नेपाल भ्रमणका क्रममा मोदीले भारतबाट नेपालमा फोन गर्दा लाग्ने महसुल ३५ प्रतिशतले घटाउने घोषणा गरेका थिए । तर, त्यसको डेढ वर्षपछि नेपालका प्रधानमन्त्री केपी शर्मा ओलीले भारत भ्रमण गर्न लाग्दासमेत उपभोक्ताले त्यो सुविधा उपभोग गर्न पाएका छैनन् ।
साउन, २०७१ मा नेपाल आएका वेला प्रधामन्त्री मोदीले दुई देशबीच हुने टेलिफोन महसुल घटाउनुपर्ने बताएका थिए । त्यसको चार महिनापछि मंसिर २०७१ मा नेपाल आएका वेला मोदिले भारतबाट नेपाल फोन गर्दा लाग्ने महसुल ३५ प्रतिशतले घटाउने बताएका थिए ।
तर, दुई देशबीच हुने टेलिफोन महसुल भने अझै घटेको छैन । अहिले नेपालबाट भारत फोन गर्दा प्रतिमिनेट ४ रुपैयाँ महसुल लाग्दछ । जबकि भारतबाट नेपालमा फोन गर्दा भने प्रतिमिनेट १२ भारु (भारतीय रुपैयाँ) लाग्छ । भारतबाट नेपालमा फोन गर्दा लाग्ने महसुल अत्यन्त महँगो भएको भन्दै प्रयोगकर्ताले गुनासो गर्दै आएका छन् ।
यसअघि भारत सरकारको स्वामित्व रहेको भारत सञ्चार निगम लिमिटेड (बिएसएनएल)ले नेपालतर्फ हुने टेलिफोनको महसुुल दर ३५ प्रतिशतले घटाएको थियो । उसले स्पेशल ट्यारिफ भौचर (एसटिभी) ल्याएर प्रतिमिनेट १० भारतीय रुपैयाँलाई घटाएर प्रतिमिनेट ६ भारतीय रुपैयाँमा झारेको थियो । तर, एक महिने प्याकेजअनुसार घटाइएको उक्त महसुल योजनाबाट प्रयोगकर्ता लाभान्वित हुन सकेकन् । बिएसएनएलका साथै भारतीय सेवा प्रदायकहरू एयरटेल, भोडाफोन, रिलायन्सलगायत कम्पनीका महसुल दरसमेत प्रतिमिनेट १२ भारतीय रुपैयाँ छ । टेलिफोन शुल्क घटेमा नेपालमा बस्ने भारतीय तथा भारतमा बस्ने ठूलो संख्याका नेपाली लाभान्वित हुनेछन् ।
डेढ महिनाभित्रै ५० प्रतिशत घट्छ
अहिले नेपालबाट भारतमा फोन गर्दा सरदर ४ रुपैयाँ प्रतिमिनेट लाग्छ । भारतबाट नेपालमा फोन गर्दा भने प्रतिमिनेट सरदर १२ भारु लाग्छ । हामीले भारतबाट नेपालमा हुने फोनको महसुल घटाउने प्रयास गरिरहेका छौँ । यसका लागि नेपालका सेवाप्रदायक टर्मिनेसन चार्ज घटाउन तयार छन् । तर, टर्मिनेसन महसुलको लाभ भारतमा रहेका प्रयोगकर्ताले पाउनुपर्छ । भारतका सेवाप्रदायक र त्यहाँको नियमनकारी निकायसँग छलफल भइरहेको छ । प्रधानमन्त्री केपी शर्मा ओलीको भारत भ्रमणपछि यसले तीव्रता पाउनेछ । ढिलोमा अबको टेढ महिनाभित्रै भारतबाट नेपालमा फोन गर्दा लाग्ने महसुुल ५० प्रतिशतले घट्नेछ ।दिगाम्बर झाअध्यक्ष, नेपाल दूरसञ्चार प्राधिकरण
नेपाल फोन गर्दा ‘मिसकल’ मात्र
नेपाल फोन गर्दा निकै महँगो पर्दा आफूहरू पीडित बनेको भारतमा रहेका नेपालीको गुनासो छ । ‘आफन्तलाई नेपालमा फोन गर्नुपर्‍यो भने ‘मिसकल’ गरी उताबाट आउने फोन कुर्नुपर्ने अवस्था छ,’ मुम्बईमा काम गरिरहेका नरेन्द्र वलीले बताए । नेपालमा फोन गर्दा लाग्ने शुल्क घटाइदिन नेपाली समुदायले विगत लामो समयदेखि माग गरिरहेको भए पनि त्यसको सुनुवाइ नभएको वलीको भनाइ छ ।
भारतबाट नेपाल फोन गर्दा किन महँगो ? 
बाह्य टेलिफोन सेवाको महसुलमा टेलिफोन सेवा प्रदायकले टर्मिनेसन चार्ज (अर्को मुलुकमा रहेको कम्पनीले फोन रिसिभ गरेबापत लाग्ने शुल्क) समेत जोडिन्छ । अहिले नेपाली कम्पनीले भारतबाट आउने फोनमा सरदर ६ रुपैयाँदेखि ८ रुपैयाँसम्म प्रतिमिनेटका दरले टर्मिनेसन चार्ज लिने गरेका छन् । र, भारतीय कम्पनीले भारतमा तिर्नुपर्ने करका अतिरिक्त शतप्रतिशतभन्दा बढी नाफा राखेर नेपाल गर्ने कलमा प्रतिमिनेट १२ भारु लिने गरेका छन् । कम्पनीहरूले समेत टर्मिनेसन चार्ज घटाउन आवश्यक रहेको उनीहरूको भनाइ छ ।
भारतीय कम्पनीको टर्मिनेसन चार्ज सस्तो
भारतीय कम्पनीले डेढ रुपैयाँको हाराहारीमा मात्रै टर्मिनेसन चार्ज लिने गरेका छन् । त्यसमा सो मूल्यबराबरको भ्यालु एड गरेर नेपालका सेवा प्रदायकले भारतमा हुने टेलिफोनमा सरदर ४ रुपैयाँ प्रतिमिनेटका दरले महसुल लिने गरेका छन् । भारतीय सेवा प्रदायकले कम टर्मिनेसन चार्ज लिएको र नेपालका सेवा प्रदायकले तुलनात्मक रूपमा कम नाफा राखेका कारण नेपालबाट भारत फोन गर्दा सस्तो भएको हो ।
भारतीय कम्पनीले बढी नाफा खान्छन् : नेपाली सेवाप्रदायक
भारतका कम्पनीले लिने अत्यधिक नाफाका कारण भारतबाट नेपाल फोन गर्दा महँगो भएको नेपाली दूरसञ्चार प्रदायकले बताउने गरेका छन् । भारतबाट नेपालतर्फ हुने फोनको तुलनामा नेपालबाट भारततर्फ हुने फोनको महसुल सस्तो र पल्सरेट पनि कम रहेको नेपाल टेलिकमका सहायक प्रवक्ता डिल्लीराम अधिकारीले बताए । भारतीय सेवा प्रदायकले धेरै मार्जिन राख्ने भएकाले भारतबाट नेपाल फोन गर्दा महँगो भएको उनको भनाइ छ । ‘नेपाल टेलिकमले भारतमा फोन गर्दा २५ प्रतिशत मात्रै नाफा राख्ने गरेको छ र हाम्रो पल्स रेट पनि अत्यन्तै कम छ यसले नेपालबाट भारत फोन गर्दा सस्तो पर्छ,’ उनले भने ।
नेपालबाट भारत फोन गर्दा कति पैसा लाग्छ ?नेपाल टेलिकम : अहिले नेपाल टेलिकमले ३ वटा स्किममा भारतमा टेलिफोन सुविधा दिइरहेको छ । टेलिकमको सबैभन्दा बढी चल्ने स्किम ‘प्रमोसनल स्किम’ हो । यसअन्तर्गत २ रुपैयाँ ९० पैसा (करबाहेक)मा भारतमा फोन गर्न सकिन्छ । यसका लागि १४२४ एक्सेस कोड प्रयोग गर्नुपर्छ । यसको पल्सरेट ३० सेकेन्ड रहेको छ । त्यस्तै, ‘१४२५ वा १४४५’ एक्सेस कोड प्रयोग गरेर बजेट कल सुविधा लिन सकिन्छ । यसअन्तर्गत प्रतिमिनेट ६ रुपैयाँ लाग्दछ । यी दुवै योजनामा ६ सकेन्ड पल्सरेट कायम गरिएको टेलिकमले जनाएको छ ।
एनसेल : एनसेलको महसुलदर प्रतिमिनेट २ रुपैयाँ ९९ सय पैसा (करबाहेक) रहेको छ ।
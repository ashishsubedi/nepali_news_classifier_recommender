
﻿सिइओ, बजेट र बोर्ड सदस्य पाएसँगै बोर्ड डेढ वर्षपछि पूर्ण जिम्मेवारीमा
अच्युत पुरी/नयाँ पत्रिका
काठमाडौं, २६ माघ
सरकारले रिक्त दुई सदस्य नियुक्ति गर्दै नेपाल पर्यटन बोर्डलाई पूर्णता दिएको छ । यससँगै ०७१ वैशाखयता अस्तव्यस्त रहेको बोर्ड पुन: आफ्नो जिम्मेवारीमा फर्किएको छ । संस्कृति, पर्यटन तथा नागरिक उड्डयन मन्त्रालयको मन्त्रीस्तरीय बैठकबाट रिक्त दुई स्थानमा पर्यटन व्यवसायी कृष्णकुमार अर्याल र पूर्ण कुँवरलाई नियुक्त गरिएको हो ।
सदस्य सिफारिस गर्न मन्त्रालयका सहसचिव एवं प्रवक्ता घनश्याम उपाध्यायको संयोजकत्वमा ट्ेरकिङ एजेन्सिज एसोसिएसन अफ नेपाल (टान)का पूर्वमहासचिव हरि धरेल र होटल एसोसिएसन अफ नेपाल (हान)का महासचिव बिनायक शाह सदस्य रहेको उपसमिति गठन  भएको थियो ।
उपसमितिको सिफारिसमा निजी क्षेत्रबाट प्रतिनिधित्व गर्ने दुई सदस्य नियुक्त भएका हुन् । उनीहरू आगामी तीन वर्षलाई बोर्ड सदस्यमा नियुक्त भएका हुन् । उनीहरूमध्ये कुँवरले पश्चिमाञ्चल र अर्यालले मध्यमाञ्चलको प्रतिनिधित्व गर्छन् ।
११ सदस्य रहने बोर्डमा पाँचजना सदस्य निजी क्षेत्रबाट प्रतिनिधित्व गर्छन् । बाँकी तीन सदस्य राजेन्द्र सापकोटा, घनेन्द्रबहादुर श्रेष्ठ र फुर्वा ग्याल्जेन शेर्पा भने एक वर्षअगाडि नै नियुक्त भएका थिए । शेर्पा अख्तियारको छानबिनमा रहेका कारण अहिले निलम्बनमा छन् ।
पुनरावेदन अदालतले ६ माघ ०७२ मा नेपाल पर्यटन बोर्ड सञ्चालक समिति सदस्यमा रेवतबहादुर कार्की र ध्रुवनारायण श्रेष्ठको पुनर्नियुक्ति खारेज गर्न उत्प्रेषण आदेश गरेको थियो । कार्की र श्रेष्ठलाई दुई वर्षअघि तत्कालीन पर्यटनमन्त्री रामकुमार श्रेष्ठले समितिमा पुनर्नियुक्ति गरेका थिए । नियुक्तिविरुद्ध ट्ेरकिङ एजेन्सिज एसोसिएसन अफ नेपाल (टान)का महासचिव कर्णबहादुर लामाले रिट निवेदन दिएका थिए । रिटमाथि सुनुवाइ गर्दै पुनरावेदनले उत्प्रेषण आदेश दिएको हो । यससँगै बोर्डमा निजी क्षेत्रका तर्फबाट सञ्चालक समिति सदस्य नियुक्त गर्न मार्ग प्रशस्त भएको थियो ।
पूर्णता पाएसँगै बोर्ड राष्ट्रिय–अन्तर्राष्ट्रिय पर्यटन प्रवद्र्धन र पूर्वाधार विकासको आफ्नो जिम्मेवारीमा फर्किएको मन्त्रालयका सहसचिव तथा प्रवक्ता उपाध्यायले बताए । ‘विगत लामो समयदेखि विवाद र अन्योलमा रहेको बोर्डले एकसाथ कार्यकारी प्रमुख  (सिइओ), बजेट र पूर्ण संख्यामा सदस्य प्राप्त गरेको छ,’ उनले भने,
‘अब बोर्डले जिम्मेवारीका साथ काम गर्छ ।’ बोर्ड कार्यकारी समितिको बैठकले गत शुक्रबार ‘आर्थिक विनियमावली २०७२’ र बजेट स्वीकृत गरेको उनले जानकारी दिए । बोर्डले आर्थिक वर्ष ०७२/७३ को बजेट करिब ७ महिना ढिला गरी स्वीकृत गरेको हो । गत महिना (२ पुस) सिइओ नियुक्त भएसँगै बोर्डले गति लिन थालेको हो ।
नेपाल पर्यटन बोर्डमा चार वर्षदेखि नेतृत्व नहुँदा समयमा बजेट स्वीकृत हुन सकिरहेको थिएन । बैठकले चालू आर्थिक वर्षका लागि ८४ करोड रुपैयाँको बजेट स्वीकृत गरेको हो । त्यसको झन्डै ४० प्रतिशत (३२ करोड रुपैयाँ) रकम पर्यटन प्रवद्र्धनमा खर्च गर्ने योजना बोर्डको छ । यसबाहेक ग्रामीण क्षेत्रको क्षमता अभिवृद्धि, सूचना केन्द्र स्थापना, भूकम्पपछि बिग्रिएको पर्यटन आगमन सुधारको पहलजस्ता कार्यक्रमका लागि बोर्डले बजेट केन्द्रित गरेको बताएको छ । यसअघि निजी क्षेत्रका प्रतिनिधिले बोर्डको अधिकांश रकम प्रवद्र्धनमा लगाउन सुझाब दिएका थिए ।
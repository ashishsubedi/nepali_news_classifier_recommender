
﻿नयाँ पत्रिका काठमाडौं, ७ माघ
चिलिमे जलविद्युत् आयोजनाका कर्मचारीले बुधबारबाट आन्दोलन स्थगित गरेका छन् । कम्पनी व्यवस्थापनसँग ३ बुँदे सहमति भएपछि आन्दोलनका सम्पूर्ण कार्यक्रम स्थिगित गरिएको चिलिमे जलविद्युत् कर्मचारी युनियनका उपाध्यक्ष सुवर्णसिंह कुँवरले जानकारी दिए ।
चिलिमेको सहायक कम्पनीका संस्थापक संस्थाका कर्मचारीलाई छुट्याएको सेयर संरचना सच्याउन माग गर्दै युनियनले प्रशासनिक काम ठप्प पारी आन्दोलन गरिरहेको थियो । युनियनले उठाएको सेयरको मागका बारेमा उपयुक्त विकल्प अध्ययन गरी सुझाब प्रतिवेदन पेस गर्न कम्पनीका सञ्चालक शेरसिंह भाटको संयोजकत्वमा उपसमिति गठन भएको छ । यसमा युनियनको तर्फबाट पनि प्रतिनिधि रहने व्यवस्था गरिएको कम्पनीका प्रमुख कार्यकारी अधिकृत रामगोपाल सिवाकोटीले जानकारी दिए । ‘उपसमितिले ४ महिनाभित्रमा प्रतिवेदन पेस गर्नेछ,’ उनले भने । सहायक कम्पनीमा लगानी अनुपातमा चिलिमेका कर्मचारीले सेयर पाउनुपर्ने युनियनले माग गरेको छ । हाल संस्थापक संस्थाका कर्मचारीलाई ३.५ प्रतिशत सेयर छुट्याइएको छ ।

﻿सरस्वती ढकाल
काठमाडौं, ९ चैत – प्रधानमन्त्री ओलीको चीन भ्रमणमा इन्धन सम्झौता हुन नसकेपछि पेट्रोलियम पदार्थ आयातमा भारतकै एकाधिकार कायम रहने देखिएको छ । भारतीय नाकाबन्दीपछि नेपाल र चीनका अधिकारीबीच कुल खपतको ३० प्रतिशत इन्धन चीनबाट आयात गर्नेसम्बन्धी प्रारम्भिक समझदारी (एमओयू) भएको थियो । तर, प्रधानमन्त्रीको औपचारिक भ्रमणमा सम्झौता नभएपछि चार दशक लामो भारतीय एकाधिकार कायमै रहने देखिएको हो ।
पाँच महिना लामो भारतीय नाकाबन्दीबाट भर्खरै मुक्ति पाएका नेपाली नागरिकले प्रधानमन्त्रीको चीन भ्रमणमा इन्धन सम्झौता हुने अपेक्षा गरेका थिए । छिमेकी दुई देशबाट इन्धन आपूर्ति हुँदा बजारलाई सन्तुलनमा राख्न सहज हुने अनुमान धेरैको थियो ।
प्रधानमन्त्री ओलीको भ्रमणमा इन्धन सम्झौता हुन नसके पनि छिट्टै सम्झौता प्रक्रिया अघि बढ्ने आपूर्तिमन्त्री गणेशमान पुनले दाबी गरेका छन् । “चीनबाट अन्तर्राष्ट्रिय मूल्यअनुसार नै इन्धन ल्याउन सकिन्छ,” उनले भने, “स्थानीय कर र ढुवानीमा अनुदान लिने गरी व्यवस्था मिलाइनेछ ।”
चीनसँग इन्धन सम्झौता हुने समझदारीपछि भारतले हाल ७० प्रतिशतमात्रै इन्धन उपलब्ध गराउँदै आएको छ । नेपाल आयल निगम र चीन सरकार स्वामित्वको चाइना नेसनल युनाइटेड आयल कर्पाेरेसन (पेट्रो–चाइना) बीच इन्धन समझदारी भएको हो । तल्लो तहबाट इन्धन आपूर्ति सम्झौता भए पनि राजनीतिक तथा उपल्लो तहबाट भने सम्झौता हुन नसक्दा भारतको एकाधिकार कायम रहने पक्का भएको छ । भारतले नेपाललाई पेट्रोलियम पाइपलाइन बनाइदिने सम्झौता यसअघि नै गरिसकेको छ ।
कात्तिक दोस्रो साता बेइजिङ गएको नेपाली टोली र चीनको विदेश मन्त्रालय, वाणिज्य मन्त्रालय र पेट्रो चाइनाका अधिकारीसँगको छलफलपछि इन्धन आपूर्तिका सम्बन्धमा सम्झौता भएको थियो । सम्झौतापत्रमा निगमका प्रबन्ध निर्देशक गोपालबहादुर खड्का र पेट्रो चाइनाका उपाध्यक्ष झाङ टोङले हस्ताक्षर गरेका थिए ।
तर, प्रधानमन्त्रीको भ्रमणमा इन्धन सम्झौता विषय एजेन्डामै परेन । “नेपालको आर्थिक विकासका लागि चीनसँंग महत्वपूर्ण सम्झौता भएका छन्, जसमा पारवहन सम्झौता सबैभन्दा महत्वपूर्ण रहेको छ,” प्रधानमन्त्रीले ट्विट गरेका छन् ।
नेपालमा अझै खाना पकाउने ग्यास, डिजेल, पेट्रोल र मटितेल सहज हुन सकेको छैन । चीनबाट इन्धन खरिदका लाग संसदीय समितिले रसुवाको केरुङ नाकासमेत खुला गर्न निर्देशन दिएको थियो । नाकाबन्दीकै बीचमा चीनले करिब १३ लाख लिटर इन्धन अनुदान नेपाललाई दिएको थियो ।
  इन्धनमा भारतको एकाधिकार कायमै        
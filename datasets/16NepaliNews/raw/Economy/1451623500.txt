
﻿
नयाँ पत्रिकाधनकुटा, १७ पुस
जिल्लाको भेडेटारमा चौथो संस्करणको फुड फेस्टिवल सुरु भएको छ । फेस्टिवल आउँदो शनिबारसम्म चल्नेछ । अंग्रेजी नयाँ वर्ष २०१६ लाई लक्षित गरी फेस्टिवल आयोजना गरिएको आयोजक होटल एसोसिएसन भेडेटारले पत्रकार सम्मेलन गरी जानकारी दिएको हो ।
कोशी पहाडी जिल्ला प्रवेशद्वार मानिने रमणीय पर्यटकीयस्थल भेडेटारमा आन्तरिक तथा बाह्य पर्यटक भित्र्याउन फेस्टिवल आयोजना गरिएको होटेल एसोसिएसन भेडेटारका अध्यक्ष लीलाराज लावतीले जानकारी दिए ।
उनले फेस्टिवल अवधिभर २० लाखबराबरको कारोबार हुने तथा १० हजार पर्यटकले अवलोकन गर्ने अपेक्षा गरिएको बताए ।
४९ स्टलले सहभागिता जनाएको फेस्टिवलमा विभिन्न जातीय परिकारका स्वाद आगन्तुकले लिन सक्नेछन् । करिब ४० हजारले अवलोकन गर्ने फेस्टिवलमा पर्यटकका लागि धनकुटाको राजारानी, नाम्चे, नमस्ते झरना अवलोकन, होमस्टेमा खानबस्ने सुविधासहितको प्याकेज व्यवस्था मिलाइएको होटेल एसोसिएसन भेडेटारका सचिव जितेन्द्र रुम्दालीले बताए ।
फेस्टिवल अवधिभर भेडेटारमा रहेका होटेल तथा लजमा २० प्रतिशत छुट गरिएको आयोजकले जनाएको छ । फेस्टिवल भूमिसुधारमन्त्री रामकुमार सुब्बाले बिहीबार उद्घाटन गरेका हुन् ।

﻿नेपालगन्ज, २३ पुस : सरकारले नेपालगन्जस्थित आयल निगमको क्षेत्रीय भण्डारण केन्द्रको क्षमता बृद्धि गर्नुका साथै दांगको तुलसीपुरमा समेत डिपो स्थापना गरेर भण्डारण केन्द्र राख्ने तयारी गरिरहेको छ ।
मध्यपश्चिमको भ्रमणमा रहेका आपूर्ति मन्त्री गणेशमान पुनले सो कुराको जानकारी गराउँदै नेपालगन्जस्थित क्षेत्रीय भण्डार केन्द्रको क्षमता बढाउने काम केही दिनमै सुरु गरिने बताए । उनले तुलसीपुरमा डिपो राखेर त्यहाँबाट नजिकका जिल्लाहरुमा आपूर्ति सहज गर्ने बारे अध्ययन भइरहेको जनाए ।
नेपालगन्ज नाका हुँदै भित्रिएको पेट्रोलियम पदार्थको अवस्था र यस क्षेत्रलगायत राजधानीमा समेत सहज रुपले पुर्याउने सम्बन्धमा मन्त्री पुनले बिशेष चासो राखेको नेपाल आयल निगम क्षेत्रीय कार्यालय नेपालगन्जका प्रमुख विनितमणी उपाध्यायले बताए ।
मध्यपश्चिमको माग र आवश्यकतालाई हेरेर नेपालगन्जको भण्डारण केन्द्र कम क्षमताको भएको जनाउदै पुनले क्षमता बढाउने कार्य छिटै सुरु गरिने तयारी भइरहेको जनाएको क्षेत्रीय कार्यालयका प्रमुख उपाध्यायले बताएका छन् ।
हाल नेपालगन्जस्थित भण्डारण केन्द्रमा २२ लाख ८० हजार लिटर डिजेल, २ लाख १० हजार लिटर पेट्रोल, ७ लाख ६० हजार लिटर मट्टीतेल र २ लाख ८० हजार लिटर हवाई इन्धन भण्डार गर्ने क्षमता रहेको उपाध्यायले जनाए ।
यस क्षेत्रमा रहेका राष्ट्रिय गौरवका आयोजनाहरु, सिमेन्टलगायतका विभिन्न ठूला उद्योगहरु, विश्व खाद्य संगठन र अन्य विभिन्न विकास निर्माणका आयोजनालाई पनि इन्धन बितरणमा प्राथमिकतामा राख्नु पर्ने निर्देशन मन्त्रीले दिएको आयल निगमले जनाएको छ ।
पछिल्लो समयमा नेपालगन्ज नाकाबाट इन्धन आयात सहज बन्दै गएपछि अहिले वितरण समेत सहजतातर्फ उन्मुख रहेको जनाउदै नेपालगन्जमा मात्र सरदर दैनिक ६५ हजार देखि ८० हजार लिटरसम्म डिजेल वितरण भइरहेको निगमको क्षेत्रीय कार्यालयले जनाएको छ ।
जिल्ला आपूर्ति समितिको निर्णय अनुसार नै बितरण भइरहेकाले अवस्था सहज हुँदै गएको निगमका क्षेत्रीय प्रमुख उपाध्यायले बताए ।
पछिल्लो समयमा भारतीय क्षेत्रबाट नेपालगन्ज नाका हुँदै पेट्रोलियम पदार्थको सहज आपूर्ति भएपनि उपभोक्ताले सहज रुपमा नपाएको गुनासो बारम्बार आउने गरेको छ । गत एक साताभन्दा बढी समय यता दैनिक ३० भन्दा बढी टंयाकर नेपाल भित्रिए पनि बाँकेका उपभोक्ताले तेल र ग्याँस दुबै समयमा सहज रुपमा नपाएको गुनासो गरेका छन् ।
पहुँच भएकाले मात्र प्रशासनबाट कुपन पाउने गरेकाले उनीहरुले मात्रै तेल र ग्यास दुबै पाउने गरेको तर, सर्वसाधारणले लाइनमै समय बिताउनु परेको नेपालगन्ज–१४ का दिपक सुनारले बताए ।
  आयल निगमको क्षेत्रीय भण्डारण केन्द्रको क्षमता बढाउने तयारी        
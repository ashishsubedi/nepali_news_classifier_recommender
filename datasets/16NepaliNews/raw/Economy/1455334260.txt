
﻿
ईश्वर थापा/नयाँ पत्रिका धनकुटा,  १ फागुन  
पूर्वी नेपालमा सार्वजनिक सवारीसाधन सञ्चालनमा सिन्डिकेट गर्ने यातायात व्यवसायीलाई कारबाही गर्न स्थानीय प्रशासनले चासो देखाएको छैन । पूर्वाञ्चलका मेची, कोसी र सगरमाथा अञ्चलका १६ वटै जिल्लामा यात्रु बस सञ्चालनमा सिन्डिकेट प्रणाली कायम छ । यसले यात्रु मारमा परेका छन् । उनीहरूले चर्को भाडा तिर्नुपरेको छ भने थोत्रा बसमा यात्रा गर्न बाध्य हुनुपरेको छ ।
नेपालको कानुनअनुसार दण्डनीय सिन्डिकेट खारेज गर्न सर्वोच्च अदालतले पटक–पटक आदेश दिए पनि कार्यान्वयन हुन सकेको छैन । हालै गृहमन्त्री शक्ति बस्नेतले सिन्डिकेट लगाउने व्यवसायीलाई कडा कारबाही गर्ने बताए पनि कार्यान्वयन भने शून्य छ ।
यातायात व्यवसायीले पूर्वाञ्चलको धरान, विराटनगर, दमक, बिर्तामोड, काँकडभिट्टा, धनकुटा, गाईघाट, मिर्चैया, कटारी, घुर्मी, इलाम, पाँचथर, संखुवासभा र भोजपुरबाट विभिन्न स्थानमा चल्ने यात्रु बसमा सिन्डिकेट लगाएका छन् । गृहमन्त्रीले सिन्डिकेट लगाउने व्यवसायीलाई पक्राउ गरी कारबाही गर्न निर्देशन दिँदासमेत पूर्वाञ्चलका प्रहरी प्रमुख र प्रमुख जिल्ला अधिकारीले निर्देशन कार्यान्वयन गर्न सकेका छैनन् । सिन्डिकेटका कारण व्यवसायीले आफूखुसी बस सञ्चालन गर्न पाएका छैनन् ।
जनसंख्या वृद्धिसँगै पूर्वाञ्चलमा यात्रुको चाप बढेको छ । पूर्वाञ्चलको मेचीमा कन्काई व्यवसायी संघ, मेची बस व्यवसायी संघ र मेची यातायात संघले सिन्डिकेट लगाएका छन् । यस्तै, कोसी बस व्यवसायी संघ, पूर्वाञ्चल यातायात संघ, सप्तकोसी बस व्यवसायी संघ, संयुक्त बस व्यवसायी संघ, पूर्व नेपाल यातायात संघ र सिद्धकाली यातायात संघले कोसी अञ्चलका जिल्लामा चल्ने यात्रु बस सञ्चालनमा सिन्डिकेट लगाएका छन् । सगरमाथा अञ्चलमा हिमाल यातायात व्यवसायी संघ र सगरमाथा यातायात संघको सिन्डिकेट छ । यी समितिले थोत्रा बस चलाउने गरेको गुनासो पनि यहाँका सर्वसाधारणको छ । यात्रु बसमा सिन्डिकेट लगाउनेलाई कारबाही नभएपछि समयमा गन्तव्यमा जान कठिन भएको धरानबाट धनकुटा आएका राजु घिमिरेले बताए ।
यातायात व्यवसायी राष्ट्रिय महासंघका केन्द्रीय सदस्य तथा कोसी बस व्यवसायी संघका अध्यक्ष कृष्ण सुवेदीले पश्चिममा जस्तो चरम सिन्डिकेट पूर्वाञ्चलमा नभएको बताए । उनले पूर्वमा यातायात व्यवसायीको सहमतिमा आलोपालो प्रणाली लागू गरेकाले यसलाई सिन्डिकेट भन्न नमिल्ने दाबी गरे ।
पूर्वाञ्चलका क्षेत्रीय प्रशासक महेन्द्रमान गुरुङले सिन्डिकेट लगाउनेलाई कारबाही गर्न पूर्वाञ्चलका १६ जिल्लाका प्रमुख जिल्ला अधिकारीलाई निर्देशन दिएको बताए । उनले पूर्वी नेपालका तराईका जिल्लामा यात्रु बस सञ्चालनमा सिन्डिकेटको समस्या कम भए पनि पहाडी जिल्लामा सिन्डिकेटले सीमा नाघिसकेको बताए ।

﻿
कृष्ण रिजाल/नयाँ पत्रिकाकाठमाडौं, २१ पुस
भूकम्पपछिको पुनर्निर्माणमा निजी क्षेत्रको सहभागितालाई जिम्मेवार बनाउन पहल गरिने भएको छ । नेपाल व्यावसायिक पहल (एनबिआई)ले भूकम्पपछिको पुनर्निर्माणमा निजी क्षेत्रलाई जिम्मेवार बनाउन अभियान सुरु गर्ने अध्यक्ष पद्म ज्योतिले जानकारी दिए ।
पुनर्निर्माणका क्रममा निजी क्षेत्रले उपलब्ध गराउने उत्पादन तथा सेवालाई गुणस्तरीय बनाउन तथा उनीहरूको भूमिकालाई जिम्मेवार बनाउन एनबिआईले पहल गर्ने भएको हो । यसका लागि निजी क्षेत्रका सम्बन्धित संघसंस्थासँग छलफल भइरहेको उनले बताए । ‘भूकम्पबाट भत्किएका संरचनाको पुनर्निर्माणमा उत्पादन, वितरण, सेवालगायतका माध्यमबाट निजी क्षेत्रको सहभागिता हुन्छ,’ उनले भने, ‘एनबिआईले उक्त सहभागितालाई जिम्मेवार बनाउन अभियान सुरु गर्ने कार्ययोजना बनाएको छ ।’ यसका लागि निजी क्षेत्रसँग छलफल गरेर ‘कार्यविधि’ बनाउने तयारी थालिएको उनले बताए ।
एनबिआईले अहिले पुनर्निर्माणमा निजी क्षेत्रको सहभागितालई कसरी जिम्मेवार बनाउन सकिन्छ भन्नेबारे आवश्यक सुझाब संकलन गरिरहेको छ । एनबिआईले सुझाब संकलन गरिसकेपछि आवश्यक छलफल गरेर ठोस कार्यविधि तयार पार्नेछ । उक्त कार्यविधिअनुसार ‘पुनर्निर्माणमा जिम्मेवारपूर्ण सहभागिता’का लागि निजी क्षेत्रलाई आह्वान गरिने छ । उनीहरूबाट स्वेच्छिक प्रतिबद्धतासमेत लिने योजना रहेको उनले बताए ।
भूकम्पपछिको उद्धार तथा राहत वितरणमा निजी क्षेत्रको भूमिका जिम्मेवारीपूर्ण रहेको र त्यसले निरन्तरता दिलाउन पहल थालिने भएको एनबिआईका महासचिव सुरेन्द्रवीर मालाकारले बताए ।
यसका लागि त्रिभुवन विश्वविद्यालय र काठमाडौं विश्वविद्यालयको सहयोगसमेत लिइने उनले बताए । ‘पुनर्निर्माणमा निजी क्षेत्रको जिम्मेवारलाई कसरी जिम्मेवारपूर्ण बनाउन सकिन्छ भन्नेबारे विश्वविद्यालयका विज्ञहरूबाट सुझाब लिइनेछ,’ उनले भने, ‘सोहीअनुसार निजी क्षेत्रलाई आह्वान गरिनेछ ।’ एनबिआईले पुनर्निर्माणमा निजी क्षेत्रलाई जिम्मेवार बनाउन अन्तक्र्रिया तथा राष्ट्रिय एवं अन्तर्राष्ट्रियस्तरको सम्मेलन गर्ने मालकारले जानकारी दिए ।
एनबिआईले भूकम्पलगत्तै व्यवसायीलाई जिम्मेवार बनाउने पहलको सुरुवात गरेको थियो । तर, मधेस बन्द तथा नाकाबन्दीका कारण उक्त पहल रोकिएको अध्यक्ष ज्योतिले बताए ।
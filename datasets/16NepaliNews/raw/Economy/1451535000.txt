
﻿अजित अधिकारी/नयाँ पत्रिकाकाठमाडौं, १६ पुस
नेपाल आयल निगमले भारतबाट हुने पेट्रोल आयातलाई दोब्बर बनाएको छ । अघिल्लो साता दैनिक ३ लाख ५० हजार लिटर पेट्रोल आयात भइरहेकोमा निगमले मंगलबारदेखि ६ लाख लिटर आयात गर्न थालेको छ । तर, यो परिमाण पनि पनि मागको तुलनामा आधा मात्रै हो । रक्सौलबाहेकका ५ नाका (धनगढी, नेपालगन्ज, भैरहवा, विराटनगर र काँकडभिट्टा) सहज भएपछि निगमले आयात बढाएको हो ।
हाल डिजेल आयात सामान्य भएपनि पेट्रोल निकै कम आइरहेका कारण आइओसीको बेतालपुर डिपोबाट लोडिङ बढाएको निगमका प्रवक्ता मुकुन्द घिमिरेले जानकारी दिए । ‘बेतालपुर डिपोबाट दैनिक २ लाख लिटर पेट्रोल आइरहेको थियो, तर पेट्रोलको ठूलो समस्या रहेको जानकारी गराएपछि दोब्बर लोड गर्ने क्रम सुरु भएको छ ।’
बेतालपुरबाट सोमबार ४ लाख लिटर, मंगलबार र बुधबार ३ लाख ५० हजार लिटर पेट्रोल लोड भएको उनले जानकारी दिए । बेतालपुर डिपो भैरहवा नाकानजिकै पर्छ । भैरहवाबाट काठमाडौं ल्याउन छोटो हुने भएकाले निगमले बेतालपुरबाट पेट्रोल लोड बढाएको हो ।
निगमले काठमाडौंबाट विराटनगर हुँदै ८ सय ५० किलोमिटर टाढाको दूरीमा रहेको बरौनी रिफाइनरीबाट समेत पेट्रोल आयात बढाएको छ । साताअघिसम्म बरौनीबाट ४०–५० ट्यांकरले इन्धन ओसारिरहेका थिए । तर, बरौनीबाट दैनिक ८० ट्यांकरसम्म इन्धन ओसार्ने तयारी थालिएको छ । ‘बुधबार बरौनीबाट तेल ल्याउन ६० वटा ट्यांकर त्यसतर्फ गएका छन्,’ घिमिरेले भने, ‘बिहीबार र शुक्रबार झन् बढी ट्यांकर त्यसतर्फ पठाउन लागेका छौँ ।’ बरौनीमा थपिएका सबै ट्यांकरले पेट्रोल आयात गर्नेछन् ।
निगमले आइओसीको सिलगुढी, बरौनी, रक्सौल, बेतालपुर, गोन्डा र बन्थरा डिपोबाट पेट्रोल, डिजेल र मट्टीतेल आयात गर्दै आएको छ । यीमध्ये सबैभन्दा बढी आयात हुने रक्सौल डिपो भारतको नाकाबन्दीपछि ठप्प छ । रक्सौलको विकल्पका रूपमा निगमले बेरौनी र बेतालपुरबाट इन्धन आयात बढाएको हो । सिलगुढी सानो डिपो भएकाले सामान्य अवस्थामा झैँ दैनिक २५ ट्यांकर इन्धन लोड हुँदै आएको छ ।
गोन्डाबाट नेपालगन्ज हुँदै आउने ट्यांकरमा कुनै अवरोध छैन । त्यहाँ इन्धन लोडिङ पनि सामान्य अवस्थाकै झैँ रहेको निगमले जनाएको छ । बन्थराबाट सुरुदेखि नै धनगढी नाका हुँदै थोरै परिमाणमा इन्धन भित्रिने गरेको छ । बन्थरा डिपोबाट आएको इन्धनले सुदूरपश्चिमको माग पूर्ति गर्ने गरिएको छ ।
डिजेल धेरै किन आउँछ ?
नाकाबन्दीपछि भारतीय आयल कर्पोरेसन (आइओसी)बाट धेरै डिजेल र थोरै पेट्रोल आउने गरेको छ । उदाहरणका लागि सोमबार मात्रै विराटनगर नाकाबाट ६६ ट्यांकर डिजेल आउादा ८ ट्यांकर मात्र पेट्रोल आयो । डिजेलचाहिा किन धेरै आउँछ त?
निगम प्रवक्ता मुकुन्द घिमिरेका अनुसार मुलुकभर डिजेल दैनिक औसतमा २७ लाख लिटर खपत हुन्छ । पेट्रोल भने करिब ११ लाख लिटर खपत हुने गरेको छ । पेट्रोलको तुलनामा डिजेलको खपत नै झन्डै ३ गुणा भएकाले आयात पनि धेरै भएको हो । त्यस्तै, निगमसाग देशभर पेट्रोलको तुलनामा डिजेल भण्डारण गर्ने क्षमता पनि धेरै छ । पेट्रोलको भण्डारण क्षमता ४४ लाख १० हजार लिटर छ भने डिजेल भण्डारण क्षमता ३ करोड ६१ लाख ५ हजार लिटर छ ।

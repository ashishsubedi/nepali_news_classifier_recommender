
﻿मोहन गुरुङ
काठमाडौं, ८ चैत – नेपाल वैदेशिक रोजगार व्यवसायी संघले म्यानपावर एजेन्सीले रोजगारीका लागि बिदेसिने नेपाली कामदारसँग लिन पाइने रकम वा सेवा शुल्क ३ गुणा बढाउन श्रम तथा रोजगारमन्त्री दीपक बोहरा, व्यवस्थापिका–संसद्को अन्तर्राष्ट्रिय सम्बन्ध तथा श्रम समितिका सभापति प्रभु साह र विभिन्न राजनीतिक दलका नेतासँग लबिङ सुरु गरेका छन् ।
नेपाल प्रहरीले १८ वटा म्यानपावर एजेन्सीमा छापा मारेको विरुद्ध कार्यालय बन्द गरी आन्दोलनमा उत्रिएको संघले कामदारसँग रकम लिन पाइने सेवा शुल्क बढाउन लबिङ थालेका हुन् । व्यवसायीले एक कामदारसँग सेवा शुल्कबापत एक महिनाको पारिश्रमिकबराबर लिन पाउनुपर्ने माग गरेका छन् ।
एक महिनाको न्यूनतम पारिश्रमिक २५ हजार रुपैयाँ छ । केही कामदारको पारिश्रमिक ६० हजारदेखि माथि पनि हुन्छ । जति मासिक पारिश्रमिक छ, सोहीबमोजिमको सेवा शुल्क लिन पाउने गरी नीतिगत निर्णयमा व्यवसायी लागेका छन् । तत्काल श्रम तथा रोजगारराज्यमन्त्री टेकबहादुर गुरुङले असार २१ गतेदेखि फ्रि भिसा फ्रि टिकट लागू गर्ने निर्णय गरेपछि म्यानपावरले प्रति कामदार १० हजार रुपैयाँमात्र सेवा शुल्क लिन पाउँछन् ।
रोजगारदाता कम्पनीले कामदारको भिसा र टिकट खर्च बेहोरे पनि मागपत्र ल्याउन विदेशमा गएर मार्केटिङ गर्नुपर्ने भएकाले १० रुपैयाँ सेवा शुल्कले कामदार पठाउन नसकिने व्यवसायीले बताएका छन् । “हामी फ्रि भिसा र फ्रि टिकट मान्न तयार छौं,” संघका महासचिव रोहन गुरुङ भन्छन्, “तर, कामदारको माग ल्याउन त विदेश गएर रोजगारदातासँग मार्केटिङ गर्नुपर्छ, त्यसका लागि सञ्चालकको हवाई टिकट र विदेशमा बस्नुपर्छ । यो अहिलको सेवा शूल्कले गर्न सक्ने कुरा हुँदैन ।”
श्रममन्त्री, राजनीतिक दलका नेता र समितिका सभापतिसमेत सेवा शुल्क कम भएकाले बढाउन सकारात्मक देखिएका छन् । “भारतमा एक महिनाको पारिश्रमिक र बंगलादेशमा ४ महिनाको पारिश्रमिकबराबर कामदारसँग रकम लिन पाइने व्यवस्था गरेका छन्,” गुरुङ भन्छन्, “अरुको मुलुकको हेरेर हाम्रो सेवा शुल्क बढाउनुपर्छ ।”
श्रममन्त्रीसमेत रहेका वाणिज्यमन्त्री बोहरा चीन भ्रमणमा गएकाले तत्काल निर्णय भने नहुने व्यवसायीले बताएका छन् । “चीन भ्रमणपछि पुनः मन्त्रीसँग छलफल गरेर सेवा शुल्क बढाइनेछ,” उनले भने, “त्यसको नीतिगत निर्णय भएपछिमात्र म्यानपावर एजेन्सी खुला गरेर काम गर्छाैं ।”
वैदेशिक रोजगार काठमाडौं कार्यालयका प्रमुख मधुविलास पण्डितले व्यवसायीले माग गरेको सेवा शुल्क बढाउनका लागि छलफल भइरहेको बताए । “प्रहरीले छापा मारेपछि व्यवसायीको पहिलो माग त सेवा शुल्क बढाउनमै रहेको छ । केही अन्य सहायक माग पनि छन्,” उनी भन्छन्, “सो माग सम्बोधनका लागि नीतिगत नै निर्णय गर्नुपर्छ । यो श्रम मन्त्रालयबाट हुँदैछ ।”
प्रहरीको छापा मार्ने काम कानुनविपरीत रहेको भन्दै संघले विभिन्न राजनीतिक दलका नेतादेखि श्रममन्त्रीसम्म ज्ञापनपत्र बुझाइसकेका छन् । मन्त्री बोहराले नै प्रहरीले मानव बेचबिखन र मुद्रा अपचलनमा छापा मारेकाले रोक्न नसकेपछि व्यवसायी सेवा शुल्क बढाउन लबिङ गरेका छन् । प्रहरीले संघका अध्यक्ष विमल ढकालको खगोल ओभरसिज, कामदार पठाउने आधारमा दोस्रो नम्बरमा रहेका रघु पुरीको दि रिभर ओभरसिजलगायत १८ वटा म्यानपावर एजेन्सीमा छापा मारेको थियो । यसबाट व्यवसायी बढी त्रसित भएका छन् ।
  सेवा शुल्क ३ गुणा बढाउन लबिङ        
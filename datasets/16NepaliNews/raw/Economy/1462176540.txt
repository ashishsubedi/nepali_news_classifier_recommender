
﻿नेपालगन्ज, १९ वैशाख : बाँके सीतापुर र उढरापुरका कृषकले लगाएको बर्सिम घाँसमा फौजी किराको प्रकोप बढेको छ । घाँस खेती गरेरै आर्थिक आम्दानी गर्दै आएका जिल्लाका कृषक बर्सिम घाँसमा फौजी किराले हानी गर्न थालेपछि चिन्तामा परेका छन् ।
सिजनअनुसार व्यावसायिक रूपमा घाँस खेती गरेका उढरापुर–१ बसन्तपुरका सिपाइलाल यादवले बर्सिम घाँस लगाउँदा फौजी किराको प्रकोपका कारण ठूलो हानी पुगेको बताए ।
उनले दुई विगाह १० कठ्ठा जमिनमा बर्सिम घाँस लगाएका छन् । फौजी किराको प्रकोपबाट १० प्रतिशतभन्दा बढी घाँसमा नोक्सानी पुगेको कृषक यादवको भनाइ छ । उनले अझै हानी हुने क्रम जारी नै रहेको बताए ।
अन्न बाली लगाउँदा फाइदा नहुने भएपछि सीतापुर–४ एल गाउँका राजु गोतामेले पनि व्यवसायिक घाँस खेती गर्दै आएका छन् । घाँसमा पनि बर्सिममा रुचि राखेका गोतामेलाई बीउ उत्पादन हुने बेला फौजी किराले सताउन थालेपछि चिन्तित छन् । गोतामेले फौजी किराले घाँस सखाप नै बनाउन थालेको र नियन्त्रण गर्न विषादी पनि नपाएको गुनासो गरे ।
उता, बसन्तपुरका राममिलन खटिकको पनि उस्तै अवस्था छ । गत वर्ष ५ कठ्ठा जमिनमा बर्सिम घाँस लगाएका खटिकले आम्दानी राम्रो भएपछि यो वर्ष बढाएर एक बिगाह २ कठ्ठासम्म पु¥याएका थिए । तर, बीउ उत्पादन गर्ने बेलामै विभिन्न किराले घाँसको बिऊनै खाएर सताएको उनले बताए ।
आम्दानीको राम्रो स्रोत बन्दै गएको बर्सिम घाँसमा फौजी किराको प्रकोप बढ्दै जाँदा अधिकांश कृषक चिन्तामा छन् । सम्वन्धित सराकारवालाले यसतर्फ ध्यान दिनुपर्ने कृषकहरूको भनाई छ ।
जिल्ला कृषि विकास कार्यालयले भने यस बारेमा अनुसन्धान गरेर किरा मार्ने प्रयास गरिरहेको जनाएको छ । कार्यालयका प्रमुख कृष्णबहादुर बस्नेतले कृषि प्रावधिकलाई अनुसन्धानमा खटाइएको जनाए ।
यसैगरी बाँके बनकटुवामा कृषकले लगाएको करेलामा पनि डाउनी रोगको प्रकोप देखिएको छ । रोगले करेलाको पात सुकाउँदै लगेको हरियाली कृषक समूहका अध्यक्ष दिपक थारुले बताए । पेडारीका प्रायः कृषकले करेला खेती गरेका छन् । कृषक भागिराम थारुले गत वर्ष करेला बेचेरै मनग्य आम्दानी लिएका थिए । तर, डाउनी रोगका कारण यो वर्ष करेलाबाट दोब्बर कमाई गर्ने उनको योजना अधुरो हुने देखिएको छ ।
७ कठ्ठा क्षेत्रफलमा करेला खेती गरेका थारुले करेलाको पात पहेंलो हुँदै सुक्दै गएको बताए । फल लाग्दै गरेको बेला बोट सुक्ने जस्तो देखिँदै आएको उनको भनाई छ ।
बनकटुवाकै लोहारी थारुले ४ कठ्ठा क्षेत्रफलमा करेला लगाएका छन् । “आम्दानी राम्रो हुन्छ भन्ने लागेरै व्यावसायिक रूपमै खेती गर्न लागेका बेला झनै प्रकोपले पो सतायो,” उनले दुःखी हुँदै भने, “लगानी धेरै लाग्छ, उत्पादन दिने बेला विभिन्न रोगले सताउँछ ।”
पेडारीकै पटुवारी थारुलाई पनि करेलाको पात सुक्दा चिन्ताले सताएको छ । टनेलमा करेला खेती गरेका पटुवारीले लगाएको लगानी पनि नउठ्ने चिन्ताले पिरोल्न थालेको बताए ।
  बर्सिम घाँसमा फौजी किरा र करेलामा डाउनी रोग लागेपछि किसान चिन्तित        
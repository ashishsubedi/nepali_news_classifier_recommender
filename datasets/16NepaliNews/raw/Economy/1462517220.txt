
﻿नयाँ पत्रिकाकाठमाडौं, २४ वैशाख
लगातार व्यापारको तेस्रो दिन पनि नेप्से ओरालो लागेपछि सेयर बजार सूचकांक १ हजार ४ सय ६३ दशमलव १३ अंकमा पुगेको छ । साताको अन्तिम कारोबार दिन (बिहीबार) नेप्से थप ४ दशमलव ९८ अंक (शून्य दशमलव ३४ प्रतिशत) घटेर बजार बन्द भएको छ ।१४५० मा मनोवैज्ञानिक टेवा
दिनभरको (इन्ट्रा–डे) व्यापारमा १ हजार ४ सय ५० अंकमा मनोवैज्ञानिक टेवा पाएपछि नेप्से बढ्ने क्रममा बजार बन्द भएको छ । यसले आगामी दिनमा सूचकांक उकालो लाग्न सक्ने सम्भावनालाई बलियो बनाएको विश्लेषकहरूले बताएका छन् । ‘बजार घटेको दिन पनि एउटा बिन्दुमा पुगेपछि माग बढ्न थालेको देखिएको छ,’ नबिल इन्भेष्टमेण्ट बैंकिङका प्रमुख कार्यकारी अधिकृत प्रवीणरमण पराजुलीले भने, ‘यसले बजार परिपक्व भएको संकेत गर्छ ।’ तर, अहिले नै सेयर बजार घट्दो प्रवृत्तिमा नफर्कने उनले बताए ।स्वाभाविक करेक्सन कि प्रचण्डदेखि डर ?
बढ्दो प्रवृत्तिमा रहेको बजार समय–समयमा करेक्सन हुँदै अघि बढ्दा दिगो हुने विश्लेषकहरू बताउँछन् । लगानीकर्तालाई ‘कुन वेला बजार प्रवेश गर्ने’ भनेर उपयुक्त अवसर बजारले नै सिर्जना गर्ने भएकाले बढ्दो प्रवृत्तिमा पनि कहिलेकाहीँ बजार सूचक ‘रातो’ देखिनु आवश्यक हुने पराजुली बताउँछन् । सेयर लगानीकर्ताहरू पनि मागमा कमी नआएकाले स्वाभाविक करेक्सनबाट डराउनु नपर्ने बताउँछन् । ‘सूचक उचाइमा पुग्दा केही लगानीकर्ताले नाफा सुरक्षित गर्न खोज्नु राम्रो हो,’ सेयर लगानीकर्ता नवीन लुइँटेलले भने, ‘यसले बजारलाई दिगो वृद्धिमा अघि बढ्न सघाउँछ ।’ तर, स्टक ब्रोकर्स एसोसिएसनका पूर्वअध्यक्ष नरेन्द्रराज सिजापती भने पछिल्ला दिनमा राजनीतिक अस्थिरताको संकेत देखिएपछि लगानीकर्ता डराएको बताउँछन् । ‘सरकार परिवर्तन हुने र प्रचण्ड नेतृत्वमा नयाँ सरकार बन्ने समाचार आएपछि बिक्री चाप बढेको थियो,’ उनले भने ।एडी रेसियो : ०.६५,आरएसआई : ७९.४७
बिहीबार व्यापारमा आएका अघिकांश कम्पनीको सेयर सस्तिएको छ । उक्त दिन १ सय ३३ कम्पनीको सेयर व्यापार भएकोमा ७४ कम्पनीको सेयर मूल्य घट्यो भने ४८ कम्पनीको सेयर महँगिए । बाँकी ११ कम्पनीको सेयर मूल्य परिवर्तन भएन । यस दिन नेप्सेको ‘एडी रेसियो’ शून्य दशलव ६५ अंक रह्यो । यसले बजार घट्दो गतिमा रहेको संकेत गर्छ । तथापि, नेप्सेको प्राविधिक विश्लेषण गर्ने अर्को औजार आरएसआई (रिलेटिभ स्ट्रेन्थ इन्डेक्स) भने बिहीबार ७९ दशमलव ४७ स्केलमा रोकिएको छ । आरएसआई ७० अंकभन्दा माथि हुनुले बजार अहिले पनि खरिदकर्ताको नियन्त्रणमा रहेको पुष्टि गर्छ । यस्तो अवस्थालाई ‘ओभर बट जोन’ (अत्यधिक खरिद भएको क्षेत्र) भन्ने गरिएको छ ।७३ करोडको व्यापार
बिहीबार ३ हजार ७ सय ५९ व्यापारबाट १ सय ३३ कम्पनीका ८ लाख ६६ हजार कित्ता सेयर किनबेच भए । यसबाट ७३ करोड १७ लाख ८८ हजार रुपैयाँ रकम परिचालन भयो भने बजार पुँजीकरणको आकार १५ खर्ब ७७ अर्ब रुपैयाँमा ओर्लियो । बिहीबार पनि व्यापार रकमका आधामा एभरेष्ट बैंक नै अग्रस्थानमा देखिएको छ । बैंकको ७ करोड १६ लाख ५९ हजार रुपैयाँको सेयर व्यापार भयो । महाकाली विकास बैंकको सेयर सर्वाधिक १० प्रतिशत महँगिँदा कसमस डेभेलपमेण्ट बैंकको सेयर सर्वाधिक ९ दशमलव ११ प्रतिशत सस्तियो ।
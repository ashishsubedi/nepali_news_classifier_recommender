
﻿स्थानीय निकायलाई योजना आयोगको निर्देशन
नयाँ पत्रिका काठमाडौं, १५ पुस
राष्ट्रिय योजना आयोगले आगामी आर्थिक वर्ष ०७३/७४मा राजनीतिक प्रकृतिका आयोजनालाई बजेट नछुट्याउन स्थानीय निकायलाई निर्देशन दिएको छ । आयोगले आगामी आर्थिक वर्षको बजेट तथा कार्यक्रम तयार गर्ने मार्गदर्शन जारी गर्दै जिल्लास्तरमा कार्यन्वयनमा हुने राजनीतिक प्रकृतिका आयोजनामा बजेट नछुट्याउन निर्देशन दिएको हो ।
केन्द्रीय तथा जिल्लागत योजना तथा कार्यक्रम औचित्य र आवश्यकताका आधारमा भन्दा पनि राजनीतिक पहुँचका आधारमा छनोट हुँदै आएका छन् । साधारण (चालू) खर्च सकेसम्म न्यून हुने योजना तथा कार्यक्रम छनोट गर्न पनि उसले परिपत्र गरेको छ ।
स्थानीय निकायले आयोगको मार्गदर्शनका आधारमा बजेट र कार्यक्रम तर्जुमा गर्छन् । फागुनभित्रमा जिल्ला परिषद्को बैठकबाट बजेट र कार्यक्रम पारित गरी १० चैतभित्र आयोग र मन्त्रालयमा पठाइसक्नुपर्ने योजना आयोगको मार्गनिर्देशनमा उल्लेख छ । आयोगले चालू आर्थिक वर्षबाट जिल्लागत रूपमा सञ्चालन गरिने विकास कार्यक्रम समेटिएको रातो किताब भाग–२ प्रकाशन गर्न छाडेको छ । जिल्लागत विकास कार्यक्रम सम्बन्धित मन्त्रालयले नै प्रकाशित गर्ने व्यवस्था गरिएको छ।
जिल्लास्तरीय वार्षिक विकास कार्यक्रम तर्जुमा गर्दा ‘दिगो विकास लक्ष्य (सस्टेनेबल डिभलपमेन्ट गोल)को अवधारणा र भूकम्पछिको पुनर्निर्माणको आवश्यकतालाई प्राथमिकता दिन योजना आयोगले भनेको छ । सरकारले पुनर्निर्माण अगाडि बढाउन भर्खरै राष्ट्रिय पुननिर्माण प्राधिकरण गठन गरेको छ । प्राधिकरणका प्रमुख कार्यकारी अधिकृत सुशील ज्ञवालीले काम सुरु गरिसकेका छन् । पुनर्निर्माणका लागि चालू आर्थिक वर्षमा प्राधिकरणबाट ७४ अर्ब र मन्त्रालयबाट खर्च गर्ने गरी १९ अर्ब रुपैयाँ विनियोजन गरेको छ ।
विपद्पछिको आवश्यकता आँकलन (पिडिएनए) प्रतिवेदनले उल्लेख गरेअनुसार भूकम्पबाट अति प्रभावित र आंशिक प्रभावित जिल्लामा हुने पुनर्निर्माण र पुनस्र्थापनालाई उच्च प्राथमिकता दिन कार्यक्रम छनोट गर्न आयोगले परिपत्र गरेको छ । भूकम्पबाट १४ जिल्ला अति प्रभावित र १७ जिल्ला आंशिक प्रभावित छन् ।
जिल्लास्तरीय योजना तथा कार्यक्रम तयार गर्दा नयाँ घोषणा गरिएका नगरपालिकाको भौतिक तथा अन्य पूर्वाधार विकासलाई प्राथमिकता दिनुपर्नेछ । नयाँ आयोजना प्रस्ताव गर्दा लागत, समय अवधि, लाभको परिमाण र गुणस्तर स्पष्ट भएको हुनुपर्ने व्यवस्था गरिएको छ । समय अवधि किटान नभएको आयोजना प्रस्ताव गर्न रोक लगाइएको छ । सर्वेक्षण, ड्रइङ, डिजाइन तथा लागत अनुमानलगायतका सम्पूर्ण योजना प्रक्रिया पूरा भएका आयोजना मात्रै समावेश गर्न आयोगले परिपत्र गरेको छ ।
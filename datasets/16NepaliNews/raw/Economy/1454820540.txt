
﻿नयाँ पत्रिका झापा, २४ माघ
चिया बगान र प्रशोधन कारखानामा कार्यरत मजदुरको ज्याला आगामी असार मसान्तसम्मका लागि २७ रुपैयाँ वृद्धि भएको छ।
मजदुर संगठन र उद्योगीसँगको द्विपक्षीय वार्तापछि ज्याला वृद्धि गरिएको हो । वृद्धि भएको ज्याला मजदुरले यसै महिनादेखि पाउनेछन् ।
नियमानुसार तीन वर्षका लागि हुने गरी चरण चरणमा ज्याला वृद्धिको प्रस्तावमा उद्योगीले सहमति जनाएपछि सरकारले नयाँ ज्यालादर निर्धारण गरी कार्यान्वयनका लागि निर्देशन दिएको नेपाल ट्रेड युनियन महासंघ (जिफन्ट) मेचीका अध्यक्ष सन्तकुमार राईले बताए ।
सरकारका तर्फबाट श्रम तथा रोजगार मन्त्रालयले चिया बगानमा काम गर्ने मजदुर तथा कर्मचारीको न्यूनतम ज्याला तय गरेको हो ।
नयाँ निर्धारित ज्यालाअनुसार चिया बगानमा काम गर्ने मजदुरले अब दैनिक २ सय २८ रुपैयाँ पाउँछन् । यसअघि उनीहरूले दैनिक २ सय १ रुपैयाँ पाउँदै आएका थिए ।
‘अहिले वृद्धि भएको ज्याला असार मसान्तसम्मका लागि मात्रै हो,’ जिफन्ट अध्यक्ष राईले भने, ‘साउनदेखि पुन: २५ रुपैयाँ थपिनेछ ।’ राजपत्रमा प्रकाशित सूचनाअनुसार ०७३ साउनदेखि ०७४ मसान्तसम्म ज्यालादारीमा काम गर्ने मजदुरले दैनिक २ सय ५३ रुपैयाँ ज्याला पाउनेछन् ।
०७४ साउनदेखि खाइपाई आएको ज्यालामा थप २५ रुपैयाँ वृद्धि भई २ सय ७८ रुपैयाँ कायम हुनेछ । हरेक दुई वर्षमा ज्याला पुनरावलोकन हुनुपर्ने भए पनि यसपटक चरण–चरणमा वृद्धि हुने गरी ज्यालादर निर्धारण भएको राईले बताए ।
यसबाहेक चिया बगान तथा प्रशोधन कारखानामा काम गर्ने मजदुरलाई दैनिक ३० रुपैयाँ भत्ताको व्यवस्था गरिएको छ । बगानका सरदार, नाइके र चौकीदारले भत्ताको सुविधा पाउनेछन् ।
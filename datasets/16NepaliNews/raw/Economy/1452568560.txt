
﻿काठमाडौं/ मेगा बैंकमा ६ सञ्चालक निर्वाचित भएका छन् । आइतबार सम्पन्न बैंकको पाँचौँ साधारणभाले संस्थापक समूहबाट प्रतिनिधित्व गर्ने ६ जनालाई सञ्चालक समितिमा चयन गरेको बैंकद्वारा जारी विज्ञप्तिमा उल्लेख छ । नयाँ सञ्चालकहरूमा गोपाल खनाल, भोजबहादुर शाह, मदनकुमार आचार्य, शम्भुविक्रम थापा, इन्द्रबहादुर मल्ल ठकुरी र ईश्वरबहादुर गुरुङ छन् । यसअघि सर्वसाधारण समूहबाट चेतनारायण पाण्डे र दीपेन्द्र अग्रवाल निर्वाचित भइसकेका थिए ।
बैंकको साधारणसभाले सेयरधनीहरूलाई १० प्रतिशत बोनश सेयर दिने प्रस्तावलाई समेत पारित गरेको छ । त्यस्तै, बोनस सेयरबापत लाग्ने करको रकम पनि बैंकले व्यवस्था गरिदिएको छ । त्यसका लागि चुक्ता पुँजीको ०.५३ प्रतिशत नगद लाभांश साधारणसभाले पारित गरेको छ ।
साधारणसभाको उद्घाटन गर्दै बैंकका अध्यक्ष भोजबहादुर शाहले मेगा बैंकलाई नेपालको नमुना बैंक बनाउने आफ्नो प्रतिबद्धता यथावत् रहेको बताएका थिए । बैंकले छोटो समयमा व्यावसायिक रूपमा फड्को मारेको उनको भनाइ थियो ।
बैंकका प्रमुख कार्यकारी अधिकृत अनिलकेशरी शाहले १२ वैशाखको भूकम्पपछि अर्थतन्त्र अप्ठेरो अवस्थाबाट गुज्रिए पनि मेगा बैंकको वित्तीय अवस्था सकरात्मक भएको बताए । उनले गत आर्थिक वर्षमा बैंकले ३४ करोड ६२ लाख रुपैयाँ खुद मुनाफा आर्जन गरेको जानकारी गराए ।
चालू आर्थिक वर्ष २०७२/७३ को पहिलो त्रैमासिक अवधिमा बैंकको कुल निक्षेप १ अर्ब ४३ करोड रुपैयाँले वृद्धि भई २२ अर्ब ५६ करोड रुपैयाँ पुगेको छ । कर्जा ९० करोड रुपैयाँले वृद्धि भई १८ अर्ब ८९ करोड रुपैयाँ पुगेको छ । त्रैमासिक अवधिमा बैंकले ८ करोड ४३ लाख रुपैयाँ खुद मुनाफा आर्जन गरेको छ ।
३ महिनामा ८ करोड नाफा
चालू आर्थिक वर्ष २०७२/७३ को पहिलो त्रैमासिक अवधिमा बैंकको कुल निक्षेप १ अर्ब ४३ करोड रुपैयाँले वृद्धि भई २२ अर्ब ५६ करोड रुपैयाँ पुगेको छ । कर्जा ९० करोड रुपैयाँले वृद्धि भई १८ अर्ब ८९ करोड रुपैयाँ पुगेको छ । त्रैमासिक अवधिमा बैंकले ८ करोड ४३ लाख रुपैयाँ खुद मुनाफा आर्जन गरेको छ ।
पुँजी वृद्धिको निर्णय
बैंकको अधिकृत पुँजी ४ अर्ब रुपैयाँ छ । साधारणसभाले त्यसलाई वृद्धि गरी १० अर्ब रुपैयाँ पुर्‍याउने निर्णय गरेको छ । त्यस्तै, जारी पुँजी २ अर्ब ६० करोड ९६ लाख रुपैयाँ रहेकोमा वृद्धि गरी ४ अर्ब ५ करोड ७ लाख १८ हजार ९ सय ३२ रुपैयाँ कायम गर्ने निर्णय पनि भएको छ ।
चुक्ता पुँजी २ अर्ब ६० करोड ९६ लाख रुपैयाँबाट बढाएर ४ अर्ब ५ करोड ७ लाख १८ हजार ९ सय ३२ रुपैयाँ पुर्‍याउने प्रस्तावलाई साधारणसभाले पारित गरेको बैंकले जनाएको छ ।
मर्जर स्वीकृत
मेगा बैंक र पश्चिमाञ्चल डेभलपमेन्ट बैंक मर्जर प्रक्रियामा जाने भएका छन् । मेगा बैंकको साधारणसभाले पश्चिमाञ्चल डेभलपमेन्ट बैंकसँग मर्जरका लागि स्वीकृति प्रदान गरेको हो । मर्जरपछि हुन आउने चुक्ता पुँजीको २५ प्रतिशत अर्थात् ४:१ को अनुपातमा हदप्रद सेयर निष्कासन गर्ने बैंंकले जनाएको छ । मेगा र पश्चिमाञ्चल डेभलपमेन्ट बैंकको सेयर आदान–प्रदानको अनुपात १०४.२५ : ६७ कायम हुने भएको छ ।
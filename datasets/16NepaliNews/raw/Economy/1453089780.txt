
﻿भिषा काफ्ले
अध्ययन पूरा गर्नासाथ रोजगारीको सुनिश्चिततासँगै सम्मानजनक पेसाका लागि कृषिविज्ञान राम्रो अवसरका रूपमा विकास भएको छ । नेपालमा आवश्यकताअनुसारको जनशक्ति पाउनै मुस्किल भएकाले पनि अध्ययन पूरा गरेसँगै रोजगारीको समेत सुनिश्चितता रहेको हो ।
कृषि क्षेत्रमा नयाँ कुरा पत्ता लगाउन होस् या गहन अध्ययन, त्यसको जिम्मेवारी कृषि वैज्ञानिकमै हुन्छ । तर, हालसम्म नेपालमा सरकारको आवश्यकताअनुसार कृषि वैज्ञानिक उपलब्ध हुन सकिरहेका छैनन् । नेपाल कृषि अनुसन्धान परिषद् मातहतका विभिन्न अनुसन्धान केन्द्रमा २ सय ८७ वैज्ञानिकको दरबन्दी छ । तर, अहिले १ सय २६ मात्र कार्यरत रहेका छन् । यसले के देखाउँछ भने कृषि वैज्ञानिक भएर नेपालको कृषिको क्षेत्रमा केही गर्छु भन्नेहरूका लागि सरकारी क्षेत्रमा अझै बाटो सहज छ । त्यसका साथै निजी क्षेत्रमा पनि यसको माग बढ्दै गएको छ ।
नेपाललाई कृषिप्रधान देश भनिन्छ, त्यसलाई आधुनिकीकरण गरी नयाँ प्रविधिको विकासका लागि पनि कृषि वैज्ञानकिहरूको ठूलो महत्त्व रहेको हुन्छ । नयाँ कृषिमा प्रजातिको विकासदेखि लिएर नयाँ प्रविधि भित्र्याउने जिम्मेवारी कृषि वैज्ञानिकहरूकै रहेको हुन्छ । तर, यी सबै काम गर्नका लागि हाल नेपालमा रहेका वैज्ञानिकहरूको संख्या अपर्याप्त रहेको नेपाल कृषि अनुसन्धान परिषद्का योजना तथा समन्वय निर्देशक डा. दीपक भण्डारी बताउँछन् । ‘अझै केही वर्ष कृषि वैज्ञानकिहरूले रोजगारी पाउन कुनै प्रतिस्पर्धा नै गर्नुपर्ने अवस्था छैन,’ उनी भन्छन्, ‘यो क्षेत्रमा केही गरेर आफू र देशलाई विश्वमा चिनाउँछु भन्नेहरूका लागि राम्रो अवसर पनि हो ।’
सरकारले एमएसी एजी (कृषिविज्ञानमा स्नातकोत्तर) पास गरेर सेवा प्रवेश गरेकालाई कृषि वैज्ञानिकको रूपमा लिने गरेको छ । बिएस्सी एजी गरेकाहरूलाई भने कृषि प्राविधिक अधिकृतको रूपमा लिने गरेको छ । यी दुवै पदमा सरकारले तोकेअनुसारको कोटा पूरा हुन सकेको छैन । नेपालमा मात्र नभई विदेशमा समेत कृषिविज्ञान पढ्नेहरूका लागि राम्रो अवसर छ । विदेशमा राम्रो अवसर भएकै कारण अध्ययनका लागि विदेश गएकामध्ये कमै मात्र फर्किएर आउने गरेका छन् ।कसरी पढ्ने
एमएस्सी एजी पढ्न तीनवटा मार्ग रहेका छन् । पहिलो बिएस्सी एजीको अध्ययनपछि आफ्नै खर्चमा सीधै एमएस्सी एजी अध्ययन गर्न पाइन्छ । दोस्रो भनेको सरकारी कोटामा बिएस्सी पढेर कम्तीमा तीन वर्ष सरकारी सेवा गरेपछि तलबी बिदामा नै एमएसी एजीका लागि प्रतिस्पर्धा गर्न सकिन्छ । तेस्रो विकल्पको रूपमा नेपाल सरकार वा अन्य देशको छात्रवृत्तिमा पनि विदेश गएर एमएस्सी एजी पढ्न पाइन्छ ।
कहाँ पढ्ने
कृषि वैज्ञानिक अध्ययन (एमएस्सी एजी) नेपालमा रामपुर चितवनमा रहेको कृषि तथा वन विश्वविद्यालय र त्रिभुवन विश्वविद्यालयले काठमाडौंबाट प्रत्येक वर्ष ३० जनाभन्दा बढी वैज्ञानिक उत्पादन
भइरहेका छन् । ती विश्वविद्यालमा बालीविज्ञान, बागवानी, बालीरोगविज्ञान, कीटविज्ञान, जैविक प्रविधि, कृषि इन्जिनियरिङ, पशुविज्ञान, मत्स्यविज्ञानजस्ता विषय लिएर पढ्न पाइन्छ ।
कृषि पढ्नेहरुले यसो गरौँ डा. दीपक भण्डारी कृषि वैज्ञानिक
कृषि पेसामा आउनेले यो आर्थिक उपार्जन गर्ने पेसा होइन भन्ने सोचाइले पढ्नुपर्छ, तर अध्ययनपछि बेरोजगार बस्नुपर्दैन
अनुसन्धान गर्ने रहर तथा नयाँ काम गरौँ भन्ने भावना हुनुपर्छ
नयाँ कुराको खोजी गर्ने चाहना भएको हुनुपर्छ
पेसाप्रति लगाव भएको व्यक्ति आउनुपर्छ
पढाइमा अन्य प्राविधिक विषयलाई जति नै ध्यान दिनुपर्छ
पढाइ सकेर काम सुरु भएपछि मात्र वैज्ञानिक हुने हो, त्यसैले मिहिनेत बढी गर्नुपर्छ
कर्मचारी मानसिकताभन्दा माथि सोच राख्नुपर्छ
कृषि वैज्ञानिक बन्न लाग्ने खर्च
सरकारी कोटा र छात्रवृत्तिमा पढ्नेहरूका लागि खान–बस्न प्रतिमहिना १० देखि १५ हजारसम्म लाग्छ
निजी रूपमा पढ्दा ५ लाखसम्म खर्च हुन्छ पढ्न लाग्ने समय दुई वर्ष
कहाँ छन् अवसर ?
नेपालमा कृषि अनुसन्धान परिषद्अन्तर्गत ६१ वटा केन्द्र रहेका छन् । सबै ठाउँमा कृषि वैज्ञानिकको दरबन्दी छ । तर, कहीँ पनि दरबन्दी पूरा भएको छैन ।
नयाँ कुरा पत्ता लगाए चाँडै विश्वमा चिनिने अवसर हुन्छ
विदेशमा पढ्न जानेका लागि राम्रो अवसर हुन्छ
छिमेकी देश भारत, पाकिस्तान र बंगलादेशमा अन्य कर्मचारीको भन्दा तीन गुणा बढी सेवासुविधा छ
सबैभन्दा राम्रो अवसर अमेरिका, अस्ट्रेलिया र युरोपियन देशमा छ

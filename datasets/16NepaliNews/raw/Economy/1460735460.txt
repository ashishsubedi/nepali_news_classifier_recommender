
﻿काठमाडौं ।अर्थ मन्त्रालयले नियम विपरीत ३५ अर्ब ८४ करोड १२ लाख रुपैयाँ रकमान्तर गरेको छ । आर्थिक कार्यविधि ऐन– २०५५ को दफा ८ मा भएको व्यवस्थालाई लत्याउँदै मन्त्रालयले ठूलो रकम रकमान्तर गरेको हो ।
दफा–८ मा भएको व्यवस्था अनुसार सुरूमा विनियोजित रकमको १० प्रतिशत भन्दा बढी रकमान्तर गर्न नपाइने प्रस्ट व्यवस्था छ । तर, मन्त्रालयले उक्त व्यवस्थालाई लत्याउँदै एउटै शीर्षकमा ९ सय प्रतिशत भन्दा बढी रकम रकमान्तर
गरेको महालेखाको लेखापरीक्षणमा उल्लेख छ ।
आर्थिक कार्यविधि ऐन, २०५५ को दफा ८ मा विनियोजन ऐनमा कुनै शीर्षकमा रकम नपुग भएमा विनियोजन ऐनको सीमाभित्र रही अर्थ मन्त्रालयले रकमान्तर गर्न सक्ने व्यवस्था छ । त्यही ऐनमा कूल विनियोजित रकमको १० प्रतिशत भन्दा बढी रकमान्तर गर्न पाइन्न ।
राष्ट्रिय मानव अधिकार आयोगका लागि शुरूमा बजेटको ९ सय १७ प्रतिशत प्रतिशतसम्म र गरिबी निवारण कोषमा ९ अर्ब ३ करोड रुपैयाँ (सुरूमा विनियोजनको तुलनामा २ सय ९ प्रतिशत भन्दा बढी) रकमान्तर गरेको छ । गत वर्ष भएको सार्क शिखर सम्मेलनका लागि रू ९९ करोड २७ लाख र संविधानको जनमत संकलन गर्न ५५ करोड १० लाख रकमान्तर गरेको छ । सुरूमा विविध शीर्षकमा रकम अबण्डा राखी सोबाट रकमान्तर गरी खर्च गर्न परिपाटीमा नियन्त्रण गर्नुपर्ने महालेखा परीक्षक भानुप्रसाद आचार्यले बताए ।
“यो वर्ष मन्त्रालयअन्तर्गतका ३७ बजेट उपशीर्षकमा विनियोजन भएको रू १७ अर्ब ६८ करोड ८० लाख रुपैयाँ खर्च भएको पाइएन”, उनले भने “खर्च नभएकामध्ये अदालत, सुरक्षा, जन सहभागितामा आधारित कार्यक्रमलगायत ६ बजेट उपशीर्षकमा विनियोजन भएको रू १ अर्ब ८ करोड १७ लाख पूरै अन्य बजेट उपशीर्षकमा रकमान्तर गरेको छ ।”
खर्च नहुने बजेट उपशीर्षकमा विनियोजन गरी बजेटको आकार वृद्धि गर्ने र विनियोजित पूरै रकम अन्यत्र रकमान्तर गर्ने कार्यमा नियन्त्रण गर्नुपर्ने आचार्यको भनाइ छ ।
भइपरी आउने साधारण र विकास बजेट शीर्षकबाट रकमान्तर गरिएको हो । एउटा शीर्षकमा छुट्याइएको रकम अर्को कार्यक्रममा सार्नु बजेट रकमान्तर हो । गत आर्थिक वर्षको अन्तिम असारमा ७ अर्ब ५२ करोड ६१ लाख ७२ हजार रुपैयाँ रकमान्तर गरिएको थियो । यो वर्ष पाँच गुणा बढाएर ३५ अर्ब रुपैयाँ पुगेको छ । अघिल्लो आव ०७०/७१ मा करिब साढे ३ अर्ब रुपैयाँको बजेट रकमान्तर भएको थियो ।
हरेक आर्थिक वर्षको अन्तिममा यसरी नै ठूलो रकम रकमान्तर हुने गरेको छ । सुरुका महिनामा रकम खर्च नगर्ने, तर आर्थिक वर्षको अन्त्यमा बजेट सक्न रकमान्तर गरेर खर्च गर्ने प्रवृत्ति बढ्दै गएको छ । बजेट सक्न हतारमा गरेको काम समेत गुणस्तरहीन हुँदै आचार्यले जानकारी दिए ।
अर्थ मन्त्रालयले गत वर्षको बजेटबाट विकास आयोजनाका लागि भन्दा पनि साधारण खर्चका लागि बढी रकमान्तर गर्न थालेको हो । प्रधानमन्त्री दैवी प्रकोप उद्दार कोष, संविधानको प्रारम्भि।क मस्यौदा छाप्न तथा सुझाब संकलन गर्न, गाडी किन्न रकमान्तर गरेको थियो ।
कर्मचारीलाई प्रोत्साहन–भत्ता वितरण, कर्मचारीका छोराछोरीलाई छात्रवृत्ति, प्रहरीलाई तलब–भत्ता खुवाउन पनि रकमान्तर गर्ने प्रचलन बढ्दो छ । यसैगरी, मध्यपहाडी लोकमार्ग, सिक्टा सिँचाइ आयोजना, उपत्यका सडक विस्तार कार्यक्रम, बेपत्ता छानबिन आयोग तथा सत्य निरुपण आयोगलगायतका लागि पनि रकमान्तर गरिएको थियो ।
गत वर्षभन्दा बढी रकमान्तर
गत वर्ष पनि अन्तिम महिनामा अर्थ मन्त्रालयले रकमान्तर गरेको थियो । साढे तीन अर्ब रकमान्तर गरेर बजेट छरेको भन्दै प्रमुख प्रतिपक्षी दलले संसद् नै अवरुद्ध पारेको थियो । यसवर्ष पनि प्रमुख प्रतिपक्षी दल नेपाली कांग्रेसले आपत्ति जनाएको थियो । तर, यसपालि अर्थ मन्त्रालयले गत वर्षको तुलनामा ७ गुणा बढी गरेको छ ।
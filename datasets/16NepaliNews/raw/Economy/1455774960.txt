
﻿मोहन गुरुङ
काठमाडौं, ६ फागुन – आपूर्ति मन्त्रालयले कर्णालीमा खाद्यान्न न्यून उत्पादन भएकाले त्यहाँका जनतालाई भोकमरीबाट मुक्त हुनेगरी खाद्यान्नको ढुवानी व्यवस्थासहित विस्तुत कार्ययोजना बनाउन नेपाल खाद्य संस्थानलाई निर्देशन दिएको छ । मंगलबार आपूर्तिमन्त्री गणेशमान पुन, खानेपानी तथा सरसफाइमन्त्री प्रेमबहादुर सिंह र कर्णालीको प्रतिनिधित्व गर्ने सांसद् र विभिन्न संस्थानलगायतसँगको छलफलपछि मन्त्रालयले संस्थानलाई यस्तो निर्देशन दिएको हो ।
आपूर्ति मन्त्रालयका सहसचिव दीपक सुवेदीले यो वर्ष खडेरी तथा सुख्खा यामका कारण कर्णाली अञ्चलमा विगतभन्दा उत्पादन धेरै कम भएकाले खाद्यान्न अभाव हुन नदिन गृहकार्य गरेर कार्ययोजना बनाई पेस गर्न संस्थानलाई निर्देशन दिएको जानकारी दिए । “कर्णालीमा कति उत्पादन भएको छ भन्ने विस्तृत विवरण त आएको छैन । “तर, त्यहाँबाट प्रतिनिधित्व गर्ने सांसदले विगतको भन्दा ३० प्रतिशतमात्र उत्पादन भएको बताइरहेका छन्,” उनले भने ।
कर्णालीको उत्पादनले त्यहाँका जनतालाई खान पुग्दैन । यो वर्ष झन् उत्पादन कम भएकाले बढी आपूर्ति गर्नुपर्ने देखिन्छ । “संस्थानले कुन ठाउँबाट कति खाद्यान्न पुर्याउन सकिन्छ भन्ने अध्ययन गर्छ,” सुवेदीले भने, “त्यसपछि यहाँ प्रतिवेदनसहित कार्ययोजना पठाउँछ, कार्ययोजना पारित गरेर कार्यान्वयनमा जानेछौं ।” कर्णालीको प्रतिनिधित्व गर्ने सांसदले उत्पादन कम भएकाले छिटोभन्दा छिटो खाद्यान्न व्यवस्था मिलाउन आपूर्ति मन्त्रालयलाई आग्रह गर्दै आएका थिए ।
कृषि विकास मन्त्रालय र विश्व खाद्य कार्यक्रम नेपाल खाद्य सुरक्षा अनुगमन प्रणाली युरोपियन युनियनको सहयोगमा ०७२ को खाद्य सुरक्षा अवस्था गरेको अध्ययनमा कर्णालीमा जिल्ला खाद्य सुरक्षा सञ्जाल मुगुले वर्षे बालीमा ८५ प्रतिशत ह्रास आएको देखाएको छ ।
जिल्ला खाद्य सुरक्षा सञ्जालले डोल्पाका ७, हुम्लाका १७, मुगका १२, र कालिकोटका १० गाविसहरुलाई खाद्य असुरक्षित अवस्थामा जान सक्ने भनेर अनुमान गरेका छन् । सबैजसो जिल्लाहरुमा जिल्ला खाद्य सुरक्षा सञ्जालले वर्षे बालीको उत्पादनमा आएको ह्रास र खाद्यवस्तुको बजार मूल्य वृद्धिजस्ता कुराहरुलाई मुख्य कारकको रूपमा जिम्मेवार ठहर्याएका थिए ।
संस्थानका बिक्रीवितरण शाखा प्रमुख श्रीमणिराज खनालले मन्त्रालयको निर्देशनबमोजिम कार्ययोजनामा बनाउन कर्णालीका जिल्ला शाखा र जिल्ला प्रशासन कार्यालयलाई पत्राचार गरिसकेको बताए । “खाद्यान्न कुन–कुन ठाउँमा कति परिमाणमा अपुग छ भनेर कर्णाली शाखा र जिल्ला प्रशासन कार्यालयलाई पत्राचार गरेका छौं,” उनले भने, “उनीहरुले अध्ययन गरेपछि प्रतिवदेन पठाउँछन्, त्यसका आधारमा कार्ययोजना मन्त्रालयमा पेस गर्छाैं ।”
संस्थानले कर्णालीका विभिन्न गाविसहरुमा खाद्यान्न ढुवानी गर्दै आएको छ । यो वर्ष पनि कर्णालीमा खाद्यान्न ढुवानी निरन्तर चल्दैछ । कर्णालीमा खच्चर तथा च्याङ्ग्राबाट विभिन्न गाविसमा खाद्यान्न पुर्याउने गर्छ । “प्रत्येक वर्ष नै खाद्यान्न ढुवानी गर्दै कर्णालीका विभिन्न जिल्लामा पठाउँदै आएका छौं,” खनालले भने, “यो वर्ष पनि कार्यक्रम छ, त्यो निरन्तर चलिरहेको छ ।”
संस्थानले कर्णालीका जनताको जीवनस्तर उकास्नका लागि भन्दै सिमी र फापर खरिद गरेर काठमाडौंमा बिक्री गर्दै आएको छ । यो वर्ष पनि १ करोड रुपैयाँको सिमी र फापर  खरिद गर्दैछ ।
  कर्णालीमा खाद्यान्न पु¥याउन मन्त्रालयको निर्देशन        
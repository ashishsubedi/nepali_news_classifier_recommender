
﻿
नयाँ पत्रिकाकाठमाडौं, २२ पुस
निजी क्षेत्रका ऊर्जा उत्पादकहरूको संस्था इप्पानले ३० प्रतिशत विद्युत् महसुल बढाउन माग गरेको छ । इप्पानका अध्यक्ष खड्गबहादुर विष्टले विद्युत् आयोजनामा लगानी बढाउन, उचित प्रतिफलको सुनिश्चित गर्न र नेपाल विद्युत् प्राधिकरणको आर्थिक स्थिति सुधार्न उपभोक्ता महसुल ३० प्रतिशतले बढाउनुपर्ने बताए ।
‘३० प्रतिशत विद्युत् महसुल वृद्धि गरी सोही आधारमा निजी क्षेत्रका आयोजनासँग गरिने विद्युत् खरिद–बिक्री सम्झौता (पिपिए) दरमा पनि समायोजन गरिनुपर्छ’, उनले भने, ‘विद्युत्को बहुआयामिक प्रयोग बढाउन, उच्चतम माग हुने समय (पिकिङ), मौसमी (सिजनल) र जलाशययुक्त आयोजनाको पिपिए दररेट ६ महिनाभित्र निर्धारण हुनुपर्छ ।’
प्राधिकरणले २ वर्षअघि नै मासिक रूपमा न्यूनतम ८० रुपैयाँ तिर्ने निम्न वर्गका साना ग्राहकसहित अन्य ग्राहकको औसतमा २० प्रतिशत महसुल वृद्धिको प्रस्ताव स्वीकृतिका लागि विद्युत् महसुल निर्धारण आयोगमा पेस गरेको थियो । तर, आयोगले अहिलेसम्म कुनै निर्णय गरेको छैन ।
प्राधिकरणले १ सय मेगावाटसम्मका आयोजनाको पिपिए दर हिउँदमा प्रतियुनिट ८ रुपैयाँ ४० पैसा र बर्खामा ४ रुपैयाँ ८० पैसा तय गरेको छ । निर्माण सामग्रीको मूल्य अत्याधिक वृद्धि भएकाले यो पिपिए दरलाई वृद्धि गर्न इप्पानले माग गर्दै आएको छ ।
जोखिम बाँडफाँडको मोडेल बनाएर विदशी लगानीमा निर्माण हुने आयोजनाको पिपिएको अनुपात तयार गर्न इप्पानले माग गरेको छ । ऊर्जा मन्त्रालयले अमेरिकी डलरमा गरिने पिपिएको नीति बनाउन कार्यदल बनाएको छ । ‘विदेशी लगानीका लागि पेमेन्ट ग्यारेन्टीको खाका बनाउनुपर्छ,’ इप्पानका अध्यक्ष विष्टले थपे ।
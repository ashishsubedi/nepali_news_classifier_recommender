
﻿अच्युत पुरी/नयाँ पत्रिकाकाठमाडौं, २४ वैशाख 
उपलब्ध जहाजलाई क्षमताले भ्याएसम्म उडाउन नसकेको आरोप खेप्दै आएको नेपाल वायुसेवा निगमले आगामी २ महिनाभित्र २ अन्तर्राष्ट्रिय गन्तव्य विस्तार गर्ने भएको छ । निगमले चीनको ग्वाङझाउ र युएईको दुबईमा उडान विस्तारको तयारी गरेको हो ।
‘ग्वाङझाउमा उडान परमिट प्राप्त गर्ने प्रक्रिया चलिरहेको छ,’ निगमका प्रवक्ता रामहरि शर्माले भने, ‘सम्भवत: चीन र दुबईमा एकसाथ उडान हुनेछ ।’ निगमले लामो समयदेखि यी गन्तव्यमा उडानको योजना बनाए पनि सफल हुन सकिरहेको छैन ।
व्यस्त विमानस्थल भएकाले धेरै प्रक्रिया पूरा गर्दा योजनाबमोजिम गन्तव्य विस्तार गर्न नसकिएको निगमको भनाइ छ ।
२ एयरबस तथा २ बोइङ जहाजमार्फत अन्तर्राष्ट्रिय उडान भरिरहेको निगम अहिले ७ (क्वालालाम्पुर, दोहा, बैंकक, हङकङ, दिल्ली, मुम्बई र बैंग्लौर) अन्तर्राष्ट्रिय गन्तव्यमा पुग्छ । त्यसमध्ये ३ गन्तव्य (दिल्ली, मुम्बई र बैंग्लौर) छिमेकी भारतका हुन् ।
पछिल्लो समय चिनियाँ वायुसेवा कम्पनीले नेपालमा आक्रामक बजार हिस्सा ओगटिरहेको समयमा निगमले चीनतर्फका यात्रुबाट फाइदा उठाउन सकेको छैन । अहिले ४ चिनियाँ कम्पनीले नेपालमा उडान भरिरहेका छन् ।
२ नयाँ गन्तव्य विस्तार भएसँगै २ वटै ए३२०–२०० जहाजलाई दैनिक १२ घन्टासम्म उडाउन सकिने निगमको भनाइ छ । प्रवक्ता शर्माका अनुसार नयाँ जहाज अहिले दैनिक ८ घन्टासम्म उड्ने गर्छन् ।
निगमले ७ अन्तर्राष्ट्रिय गन्तव्यमध्ये एयरबसका २ जहाजलाई हङकङ, थाइल्यान्डको बैंकक तथा भारतीय गन्तव्य दिल्ली, मुम्बई र बैंग्लौरमा उडाइरहेको छ ।
एयरबसका न्यारोबडी जहाजबाट हङकङ, बैंकक, मुम्बई र बैंग्लौरमा साताको ३/३ उडान तथा दिल्लीका लागि दैनिक उडान हुने गरेको छ । वाइडबडी  जहाज खरिद गरी लामो रुटका गन्तव्यसम्म उडान योजना बनाएको निगमलाई भएका जहाजको सही उपयोग गर्दै व्यापारिक लाभ लिन नसकेको आरोप लाग्दै आएको छ । गन्तव्य विस्तार भएपछि त्यस्ता गुनासा कम हुने शर्माले बताए ।
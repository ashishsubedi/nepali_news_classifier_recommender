
﻿अच्युत पुरी/नयाँ पत्रिकाकाठमाडौं,२८ फागुन
सम्बन्धित हिमालमा पुगेर ताजा तस्बिर ल्याउने काम हुन नसक्दा आरोहणका लागि खुला गरिएका हिमालको परिचय तयार गर्ने (पिक प्रोफाइलिङ) काम प्रभावित भएको छ । आरोहण खुला भएका हिमालबारे जानकारी संकलन गर्ने काम सकिए पनि तस्बिर अभावमा काम रोकिएको नेपाल पर्वतारोहण संघ (एनएमए)का महासचिव ठाकुरराज पाण्डेले जानकारी दिए । तस्बिरका लागि सरकारले समयमै बजेट निकासा नगरेको संघले जनाएको छ ।
एनएमएका अध्यक्ष आङछिरिङ शेर्पाको संयोजकत्वमा सरकारले पिक प्रोफाइलिङ समिति गठन गरेको थियो । समितिमा संस्कृति, पर्यटन तथा नागरिक उड्डयन मन्त्रालय, पर्यटन बोर्ड तथा अन्य सरोकारवाला संघसंस्थाका प्रतिनिधि सदस्य छन् । समितिको संयोजकत्व प्राप्त भएअनुसार पर्वतारोहण संघले हिमालहरूको परिचय तथा जानकारी संकलन गरिसकेको संघका प्रमुख प्रशासनिक अधिकृत जिनेश सिन्दुरकारले जानकारी दिए । ‘पिक प्रोफाइलिङको ८० प्रतिशत काम सम्पन्न भइसकेको छ,’ उनले भने, ‘तर, बजेट अभावले हिमालका तस्बिर ल्याउने काममा समस्या आएको छ ।’
महासचिव पाण्डेका अनुसार हिमालको ताजा तस्बिर ल्याउनु यस आयोजनाको सबैभन्दा जटिल र खर्चिलो काम हो । कतिपय अवस्थामा हेलिकोप्टर चार्टर्ड गर्नुपर्ने, भरिया लगेर आरोहणमै जानुपर्ने हुँदा तस्बिर ल्याउन बढी खर्च लाग्ने गर्छ ।
नेपालका हिमालको प्रचार–प्रसारमा टेवा पुग्ने र धेरै साहसिक पर्यटक नेपाल आउने अपेक्षासहित हिमालको प्रोफाइल तयार पार्न लागिएको छ । नेपाल पर्वतारोहण संघले आफूले व्यवस्थापन गरिरहेका हिमालको परिचयसहितको प्रोफाइल भने केही वर्षअगाडि नै तयार पारेको थियो । संघको सोही अवधारणाअनुसार सरकारले सबै हिमालको प्रोफाइल बनाउन समिति गठन गरेको थियो ।
समिति गठन भए पनि सरकारले बजेट भने नदिएको संघको भनाइ छ । ‘सरकारी प्रक्रियामा रहेर हो या अन्य कारणले, बजेट आएको छैन,’ प्रशासकीय अधिकृत सिन्दुरकारले भने, ‘यस अवधिमा जति काम भएको छ, त्यो सबै एनएमएको खर्चमा भएको हो ।’ संघका अनुसार पहिलो चरणमा सरकारले आरोहण खुला गरेका कुल ४ सय ६७ वटा हिमालको प्रोफाइल तयार पारिनेछ ।
पिक प्रोफाइलिङको कामलाई गति दिने सम्बन्धमा संघले हालै पर्यटनसचिव प्रेमकुमार राईसँग छलफल गरेको महासचिव पाण्डेले जानकारी दिए । ‘पर्यटनसचिव यसमा सकारात्मक हुनुहुन्छ,’ उनले भने ।

﻿नेपालगन्ज, १८ फागुन – भन्सार नहुँदा जिल्लाका विभिन्न ग्रामीण क्षेत्रबाट खुला रूपमा अवैध आयातनिर्यात बढ्दै गएको छ । जिल्लामा अहिले मुख्य सडकमा एउटामात्र भन्सार कार्यालय छ ।
ग्रामीण क्षेत्रमा रहेका ७ वटा छोटी भन्सार कार्यालय हालसम्म पनि पुनःस्थापना भएका छैनन् । छोटी भन्सार कार्यालय नहुँदा ग्रामीण क्षेत्रका विभिन्न नाकाबाट ठूलो परिमाणमा खुला रूपमा दिउँसै अवैध आयातनिर्यात हुने गरेको स्थानीयको भनाइ छ ।
जिल्लाका नरैनापुर, भन्घोटना, खडैचा, उढरापुर, साइगाउँ, सुइया बघौडा र भगवानपुरमा रहेका छोटी भन्सार कार्यालय नहुँदा अहिले ती नाका अवैध आयातनिर्यातका प्रमुख नाका बनेका छन् ।
छोटी भन्सारको अभावमा ग्रामीण क्षेत्रबाट अवैध आयातनिर्यात बढेपछि त्यसको प्रत्यक्ष प्रभाव नेपालगन्जका व्यापारीलाई परेको नेपालगन्ज उद्योग वाणिज्य संघका अध्यक्ष कृष्णप्रसाद श्रेष्ठले बताए ।
सोही कारणले वैध रूपमा भन्सार तिरेर सामान आयात गर्ने स्थानीय व्यापारी मर्कामा परेको तथा अवैध आयातनिर्यात फस्टाउँदै गएकाले वार्षिक करोडौं राजस्व चुहावट हुने गरेको उनले जनाए ।
छोटी भन्सार पुनःस्थापना नहुँदा व्यापारीलाई मात्र नभई सरकारलाई पनि घाटा भएको बताउँदै श्रेष्ठले सरकारले छोटी भन्सार सञ्चालन नगेरर अवैध चोरीपैठारीलाई बढावा दिएको प्रतिक्रिया दिए । छोटी भन्सार सञ्चालनमा नआउँदा भारतीय क्षेत्रबाट अवैध सामान निर्यात तथा चोरी निकासी कार्यमा तीव्रता आएको सो क्षेत्रका स्थानीय बताउँछन् । छोटी भन्सार पुनःस्थापना नहुनु र नजिकमा सुरक्षा चेकजाँच तथा कडाइ नहुँदा दैनिक बिनाभन्सार लाखौंको सामान अवैध रूपमा नेपाल भित्रिने र बाहिरिने गरेको छ ।
अवैध रूपमा खाद्यान्न, इलेक्ट्रोनिक्स सामान, रासायनिक मल, कपडालगायत सामान बढी मात्रामा सो क्षेत्रबाट चोरीपैठारी भइरहेको छ ।
यता, नेपालगन्ज भन्सारआसपासमा राजस्व चुहावट नियन्त्रणका लागि सशस्त्र प्रहरी र जनपद प्रहरीले चेकजाँच कडा गरे पनि ग्रामीण नाकासम्म प्रहरीको पहुँच पुग्न सकेको छैन ।
भारतीय सीमासँग जोडिएका क्षेत्रको शान्ति सुरक्षा तथा आपराधिक गतिविधि नियन्त्रणको जिम्मा पाएको सशस्त्र प्रहरी बल सीमा सुरक्षा कार्यालय महेन्द्रनगर बाँकेले छोटी भन्सार अहिले बन्द रहेकाले सो क्षेत्रमा निगरानी बढाए पनि अपेक्षित सफलता हासिल हुन नसकेको जनाएको छ ।
राप्तीपारिका गंगापुर र कालाफाँटामा सशस्त्र बेसक्याम्प स्थापना गरेर पहिले छोटी भन्सार रहेका स्थानमा निगरानी बढाइएको कार्यालयले बताएको छ । नेपालगन्ज उद्योग वाणिज्य संघ र बाँकेका ग्रामीण क्षेत्रका स्थानीयले लामो समयदेखि छोटी भन्सार तत्काल पुनःस्थापनाको माग गर्दै आएका छन् । छोटी भन्सार स्थापनाका लागि केन्द्रमा पठाइए पनि यसबारेमा अझै ठोस निर्णय हुन नसकेको नेपालगन्ज भन्सार कार्यालयले जनाएको छ ।
  छोटी भन्सार नहुँदा अवैध आयात–निर्यात        
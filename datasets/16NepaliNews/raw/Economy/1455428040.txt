
﻿काठमाडौं, २ फागुन – मुलुककै सबैभन्दा पुरानो र व्यवस्थित तरकारी बजार स्थान अभाव तथा सरकारी प्राथमिकतामा नपरेका कारण अव्यवस्थित हुन थालेको छ । सरोकारवालाले कालीमाटी फलफूल तथा तरकारी बजार विकास समितिले सञ्चालन गरेको कालीमाटी बजार साँघुरिँदै गएकाले विकल्प खोज्न सुझाएका छन् ।
शनिबार समितिले आफ्नो २२ औं वार्षिकोत्सव मनाएको छ । कालीमाटी भित्रिने तरकारीको मात्रा बर्सेनि बढ्दै गएकाले यसको भार थेग्न नसक्ने भन्दै वैकल्पिक बजार स्थापनाको विषयतर्फ सरकारको ध्यानाकर्षण गराएका हुन् । “२२ वर्षअघिको जनघनत्वलाई लक्षित गरी स्थापना गरिएको बजारले अहिलेको जनघनत्व थेग्न गाह्रो परिरहेको छ,” समितिका कार्यकारी निर्देशक तेजेन्द्रप्रसाद पौडेलले भने, “बढ्दो तरकारीको चाप थेग्न नसकेपछि हामीले पार्किङ र फोहोर व्यवस्थापनको लागि छुट्याएको क्षेत्र पनि पसलका लागि प्रयोग गर्न बाध्य छौं ।” सीमित कर्मचारी र स्रोतसाधनका बाबजुद पनि हालसम्म कालीमाटी बजारको विश्वास जोगाउन सकिए पनि लथालिंग अवस्थाबाट पार लगाउन अपरिहार्य भएको उनले बताए ।
स्थापनाकालमा ८० प्रतिशत बजार भारतीय कृषि उपजमा आधारित रहको कालीमाटी बजारमा अहिले ठिक उल्टो अर्थात् ८० प्रतिशत बजार नेपाली उत्पादनले धानेको छ । गत वर्षमात्र २ लाख २९ हजार टन तरकारीको कारोबार गरेको बजारमा चालू वर्षको पुससम्ममा १ लाख २९ हजार टन तरकारी भित्रिसकेको छ । समितिको कर्मचारी दरबन्दी ७९ जना भए पनि २० जनाको दरबन्दी खाली छ । ४५ रोपनी क्षेत्रमा फैलिएको बजारमा करिब ५०० थोक तथा खुद्रा पसल छन् ।
कालीमाटीको बढ्दो चापका कारण फोहोर व्यवस्थापन हुन नसक्दा चारैतिर फोहोर देखिन्छ । पानीको आपूर्तिमा समस्या छ भने साँझबिहानको समयमा पार्किङको समस्या बढी हुने गरेको छ । अव्यवस्थित पसल र स्थानीयले गर्ने जग्गा अतिक्रमण पनि चुनौतीको विषय बनेको पौडेलले बताए । “कार्यकारी निर्देशकको समयावधि ४ वर्षको हुनुपर्ने कानुनी व्यवस्था भए पनि ३–४ महिनामा कार्यकारी निर्देशक परिवर्तन गर्ने परिपाटीले कालीमाटीको विकासमा समस्या देखिएको छ,” उनले भने, “आगलागीका कारण क्षति भएको बजारको पुनर्निर्माणमा पनि प्याक्टका कारण ढिलाइ भएको छ ।” व्यावसायिक कृषि तथा बजार विकास आयोजना (प्याक्ट)ले ०६८ सालमा आगलागी भएको संरचनाको पुनर्निर्माण गर्ने बताए पनि हालसम्म सम्पन्न भएको छैन ।
कालीमाटी बजारका कर्मचारीहरूको संस्था स्वतन्त्र कर्मचारी युनियनका अध्यक्ष विश्वनाथ कोइरालाले प्याक्टले २ वर्षमा पूरा गर्ने भनेको योजना समय पूरा भइसकेपछि ३० प्रतिशत पनि पूरा नगरेको भन्दै आलोचना गरे । “प्याक्टको दु्रत रूपमा अगाडि बढ्नुपर्यो र हामीलाई पूर्णकालीन कार्यकारी निर्देशकको व्यवस्था हुनुपर्यो,” उनले थपे । तरकारी तथा फलफूल थोक व्यवसायी संघका अध्यक्ष भरत खतिवडाले बढ्दो चापलाई बजारले थेग्न नसक्ने भन्दै वैकल्पिक बजार यथाशक्य स्थापना हुनुपर्ने बताए ।
समितिका कृषकतर्फका बोर्ड सदस्य साधुराम बडालले कृषि विकास मन्त्रालयले समितिलाई प्राथमिकता नदिएका कारण बजार अव्यवस्थित भएको बताए । “एकातिर समितिको निर्णय नै लागू हुँदैन, त्यसमाथि कार्यकारी निर्देशक र अध्यक्ष मन्त्रालयमा व्यस्त कर्मचारी भएकाले पनि बजारले गति लिन सकेको छैन,” उनले थपे । अर्का बोर्ड सदस्य भगवानचन्द्र उप्रेति पनि तरकारी बजार साँघुरो भएकाले यसको विकल्प ढिला नगरी  खोज्नुपर्ने बताउँछन् । समितिले चोभारमा जग्गा खरिद गरे पनि बजार स्थापना गर्न सकेको छैन । काम गर्ने प्रतिबद्धता गरे पनि समयमै काम नगर्ने प्याक्टको कारण पनि बजार व्यवस्थित गर्नमा ढिलाइ भएको बडालको आरोप छ । मन्त्रालयले बजार नीति बनाउँदा समितिको राय नलिएको र नीति तथा कार्यक्रममा पनि मन्त्रालयले समितिलाई हेपाहा प्रवृत्ति देखाएको आरोप कालीमाटीका व्यवसायीहरूको छ ।
  ‘साँघुरो भयो कालीमाटी बजार’        
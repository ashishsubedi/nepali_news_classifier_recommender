
﻿नयाँ पत्रिका काठमाडौं, १४ पुस
मंगलबार सेयर बजार परिसूचक नेप्से १० दशमलव २२ अंकले बढेको छ । अघिल्लो दिन सोमबार ३ दशमलव ५२ अंकले घटेर १ हजार १ सय ३१ दशमलव ९५ बिन्दुमा ओर्लिएको नेप्से मंगलबार बढेर १ हजार १ सय ४२ दशमलव १७ बिन्दुमा पुगेर रोकियो । आइतबार र सोमबार नेप्सेमा गिरावट आएको थियो ।
मंगलबार कुल ७ समूहको कारोबार भएकामा होटेल, जलविद्युत् र वित्त कम्पनीको परिसूचकमा गिरावट आयो । ‘अन्य’ समूहको परिसूचक स्थिर रह्यो भने अरू समूहको परिसूचक सकारात्मक रह्यो । त्यसको प्रभाव समग्र नेप्सेमा देखिएको छ ।
मंगलबार १ सय २६ कम्पनीको ४ हजार ४ सय ६९ व्यापारबाट ९ लाख ९५ हजार ३ सय ४१ कित्ता सेयर किनबेच भएको छ ।
मंगलबार नेप्सेमा ४९ करोड ९६ लाख रुपैयाँबराबरको कारोबार भएको छ भने १२ खर्ब १२ अर्बको कुल बजार पुँजीकरण भयो ।
सोमबार कारोबारमा आएको सोल्टी होटेलको सेयर मूल्य ९ रुपैयाँले बढेपछि होटेल समूहको परिसूचक २. दशमलव १२ प्रतिशतले बढेको थियो ।
मंगलबार भने होटेल समूहको परिसूचकमा ३ दशमलव २९ प्रतिशतको गिरावट आएको छ । जलविद्युत् समूहको परिसूचक शून्य दशमलव १४ प्रतिशत र वित्त समूहको परिसूचक शून्य दशमलव ५ प्रतिशतले घटेको छ ।
मंगलबार बैंकिङ समूहको परिसूचक १ दशमलव १६ प्रतिशत, विकास बैंक समूहको १ दशमलव ५२ प्रतिशत र बिमा समूहको परिसूचक १ दशमलव ४७ प्रतिशतले वृद्धि भयो ।
यस दिन प्राइम कमर्सियल बैंकको संस्थापक सेयर सबैभन्दा धेरै सेयर कारोबार (६ करोड ६२ लाखबराबर) भएको छ । क्लिन भिलेज माइक्रोफाइनान्स वित्तीय संस्थाको सेयर मूल्य सबैभन्दा धेरै १० प्रतिशतले महँगियो भने मञ्जुश्री फाइनान्सियल इन्स्टिच्युसनको सेयर मूल्य ५ दशमलव ९४ प्रतिशतले सस्तियो ।

﻿नयाँ पत्रिकाकाठमाडौं, २४ पुस
नेपाल आयल निगमले उपत्यकाभित्रका पेट्रोल पम्पबाट आज (शुक्रबार) २ लाख ४८ हजार लिटर पेट्रोल वितरण गर्दै छ । आज ७ देखि १० लटसम्मका निजी कार, जिप र भ्यानले पेट्रोल थाप्दै छन् ।
निगमले यसअघि जारी गरेको सूचनाअनुसार ७ देखि १० लटका निजी ४ पांग्रे सवारीसाधनको शुक्रबार पालो परेको हो । ११ मंसिरदेखि अत्यावश्यक सवारीसाधनलाई मात्रै इन्धन उपलब्ध गराउन सुरु गरेयता प्रत्येक शुक्रबार सरकारी, सञ्चारकर्मी र सञ्चार संस्थाका सवारीसाधनले पेट्रोल पाउँदै आएका थिए । तर, शुक्रबार सरकारी तथा निजी गरी ४५ पम्पबाट पेट्रोल वितरण हुँदा सरकारी र सञ्चारमाध्यमका गाडीले पाउने छैनन् ।
आयल निगम प्रवक्ता मुकुन्द घिमिरेले सूचना प्रकाशित गरी शुक्रबार निजी सवारीसाधनलाई मात्रै इन्धन उपलब्ध गराउन लागिएको बताए । हामीले पेट्रोल उपलब्ध गराएका सबै पम्पबाट निजी कार, जिप र भ्यानले इन्धन पाउँछन्,’ उनले भने ।
निजी कार, जिप, भ्यानले १५ लिटर पेट्रोल थाप्दै छन् । निजी कारले पेट्रोल लिन नवीकरण गरेको बिलबुक साथमै लैजानुपर्ने प्रावधान छ ।पेट्रोल आपूर्ति बढ्यो
आयल निगमले उपत्यकामा पेट्रोल आपूर्ति बढाएको छ । शुक्रबार २ लाख ४८ हजार लिटर पेट्रोल वितरण गरेको निगमले बुधबार २ लाख ८० हजार लिटर वितरण गरेको थियो । बुधबार धेरै पेट्रोल वितरण भएपछि निजी कारले दोहोर्‍याएर पेट्रोल थापेका थिए । निगमले आइतबार पनि ११ लटभन्दा माथिका निजी कार, जिप, भ्यानलाई पेट्रोल बाँड्दै छ ।
‘निजी कारलाई पेट्रोल वितरण गरुन्जेल अढाइ लाख लिटरसम्म आपूर्ति गछौँ,’ प्रवक्ता घिमिरेले भने । त्यसपछि पनि करिब १ लाख लिटर घटाएर दैनिक डेढ लाख लिटरसम्म पेट्रोल वितरण गर्ने निगमको योजना रहेको उनले बताए । निगमले भारतीय आयल कर्पाेरेसन (आइओसी)को बरौनी रिफाइनरी र बेतालपुर तथा गोन्डा डिपोबाट दैनिक थप ६ लाख लिटर पेट्रोल आयात गर्दै छ । उक्त परिमाण बढ्नासाथ उपत्यकामा दैनिक अढाइ लाख लिटर वितरण गर्ने उनले बताए ।नियमित इन्धन वितरण हुँदै
निगमले कोटा प्रणालीमा अत्यावश्यकबाहेकका सवारीसाधनलाई नियमित रूपमा इन्धन वितरण गर्ने विषयमा छलफल भइरहेको प्रवक्ता मुकुन्द घिमिरे बताए । ४पांग्रेलाई पेट्रोल बाँड्नुअघि निगमले उपत्यकामा दैनिक औसतमा ५० हजार लिटर पेट्रोल वितरण गरिरहेको थियो । तर, ४ पांग्रेलाई हाल दैनिक अढाइ लाख लिटर उपलब्ध गराइरहेको र त्यसलगत्तै पनि दैनिक डेढ लाख लिटरसम्म पेट्रोल आपूर्ति गर्ने निगमको योजना छ ।

﻿
१० चैत, काठमाडौं । नेपाल चीन उद्योग वाणिज्य संघ (एनसीसीसीआई) र चाइना काउन्सिल फर पर्मोसन अफ इन्टरनेशनल ट्रेड (सीसीपीआइटी) बिचमा द्धिपक्षिय आर्थिक तथा व्यापारिक सहयोग आदान प्रदान गर्ने सहमति भएको छ ।
सहमतिपत्रमा प्रधानमन्त्री केपी ओलीसँग चीन भ्रमणमा गएका संघका अध्यक्ष राजेशकाजी श्रेष्ठले हस्ताक्षर गरे । द्विपक्षीय व्यापारिक सुचनाको आदान-प्रदान, व्यापारिक प्रतिनिधि मण्डलको आदान प्रदान, व्यापार मेलाहरुमा सहभागिता, लगानीका सम्भावित क्षेत्रहरुबारे एक अर्कालाई जानकारी, दुवै देशमा आयोजना हुने गोष्ठी, सेमिनारहरुमा सहभागिता जनाउने कुरा समझदारी पत्रमा उल्लेख गरिएको छ ।
सो अवसरमा अध्यक्ष श्रेष्ठले चिनियाँ उद्यमी व्यवसायीहरुलाई सम्बोधन गर्दै समझदारीले दुई देशबीचको व्यापार, लगानी तथा पर्यटन प्रवर्द्धनमा सकारात्मक प्रभाव पर्ने विश्वास व्यक्त गरे । उनले संविधान निर्माण पश्चात लगानीका वातावरण बन्दै गएकोतर्फ चिनियाँ व्यवसायीहरुलाई ध्यानाकर्षण गराउँदै नेपालमा सामान उत्पादन गरेर चीन, भारत लगायत अन्तर्राष्टिय बजारमा निर्यात गरी फाइदा लिन लगानीकर्ताहरुलाई अनुरोध गरेका छन् ।
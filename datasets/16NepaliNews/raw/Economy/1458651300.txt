
﻿काठमाडौं, ९ चैत- नेपाल व्यापार एकीकृत रणनीति (एनटीआईएस)ले निर्यातयोग्य वस्तुको सूचीमा राखेको कफीमा नयाँ सिन्दुरे रोग फेला परेको छ । नयाँ खालको रोगका कारण कफी उत्पादनमा नकारात्मक असर पर्ने भन्दै रोकथामका लागि क्वारेन्टाइनमा कडाइ गर्ने निर्णय राष्ट्रिय चिया तथा कफी विकास बोर्डले गरेको छ ।
गत वर्ष सांकेतिक रूपमा देखिएको यो रोग यो वर्ष थप कफी बगैंचामा फैलिन थालेकाले क्वारेन्टाइन गरेर मात्र कफीको बीउ, बिरुवा, मललगायत कफीसँग सम्बन्धित वस्तु ओसारपसार गर्नमा कडाइ गरिएको छ । “कफीमा नयाँ खालको सिन्दुरे फेला परेको छ ।
विस्तारै नेपालका बगैंचाहरुमा फैलिँदै गरेकाले कफी उत्पादनमा चुनौती बढेको छ,” राष्ट्रिय चिया तथा कफी विकास बोर्डका कार्यकारी निर्देशक शेषकान्त गौतमले भने, “तत्काललाई रोग देशभर फैलिन नदिन क्वारेन्टाइन गरेर मात्र कफीका बिरुवा र अन्य वस्तु ओसारपसार गर्ने विषयलाई कडाइ गरेका छौं ।”
कफीखेती भइरहेका सबै जिल्लाका जिल्ला कृषि विकास कार्यालयलाई जानकारी गराउने, रोगग्रस्त क्षेत्रबाट अन्य क्षेत्रहरुमा बिरुवा लैजान प्रतिबन्ध गर्ने (आन्तरिक क्वारेन्टाइनलाई कडाइका साथ पालना गराउने) निर्देशन दिइसकिएको उनले बताए ।
नेपालमा २ हजार ३८१ हेक्टर क्षेत्रफलमा फैलिएको कफीको वार्षिक उत्पादन ४६३ टन छ । जापान, अमेरिका, नेदरल्यान्ड, जर्मनी, कोरियालगायत मुलुकमा कफी निर्यात गरी करी १० करोड रुपैयाँ नेपाल भित्रेको गत वर्षको तथ्यांक छ । हाल ४३ जिल्लामा फैलिएको र करिब ३० हजार घरधुरीको रोगजारीको स्रोतसमेत रहेको कफीखेतीमा चुनौती बनेको कफीको सिन्दुरे समस्या हटाउन बोर्डले कफी फार्महरुको अध्ययन गरी रणनीति बनाउन थालेको छ ।
बोर्डले नयाँ नर्सरी स्थापना गर्दा सम्भव भएसम्म रोग अवरोधक जातको नर्सरी स्थापना गर्न सिफारिस गर्ने, बगैंचा र छहारी व्यवस्थापन उचित ढंगबाट गर्न लगाउने तथा आगामी वर्षको निक्षेपिततर्फको कार्यक्रममा कफी बगैंचा व्यवस्थापन कार्यक्रम र रोग देखा परिसकेका जिल्लाहरुले रोग व्यवस्थापन अभियान कार्यक्रम सुरु गर्ने जनाएको छ ।
सुरुमा पातको पछिल्लो भागमा पहेंलो धब्बा देखिने र विस्तारै सबै पातमा फलेर पात झर्ने, रोग फैलिँदै जाँदा बोट टुप्पोबाट मर्ने जस्ता लक्षण देखिने गरेको नयाँ जातको सिन्दुरेको प्रजाति भने अझै पहिचान भइसकेको छैन । गत वर्षदेखि फाट्टफुट्ट कृषकको फार्ममा देखा परेको गुनासो बढ्न थालेपछि सरोकारवालाले कफी बगैंचाको अध्ययन र सिन्दुरे पहिचानको कार्यक्रमलाई तिव्रता दिन थालेका छन् । गत वर्ष चैतमा कफी प्रवद्र्धन कार्यक्रम (हेल्भेटास) ले पहिलोपटक ललितपुर जिल्लाको ठूलादुर्लुङमा गरेको अध्ययनले नयाँ सिन्दुरेको लक्षण फेला पारेको थियो । नयाँ सिन्दुरे पानी परेका बेला बढी सक्रिय हुने प्रकृतिको रहेको अध्ययनले देखाएको छ ।
नेपाल कृषि अनुसन्धन परिषद् (नार्क) ले गरेको परीक्षणले यो नयाँ रोग सिन्दुरे (हेमिलिया भस्टाट्रिक) भएको पुष्टी गरेको थियो । बोर्डको पहलमा ललितपुर, कास्की र स्याङ्जाका कफी बगैंचामा विज्ञ सम्मिलित अध्ययन टोली खटाइ अध्ययन गरिएको थियो । “ललितपुरको धुलादुर्लुङको फार्ममा हामीले गरेको अध्ययनको क्रमका सिँदुरे रोग फैलिँदै गरेको पायौं र नार्कको प्रयोगशालाबाट त्यसको पुष्टी पनि भएको छ,” बाली संरक्षण निर्देशनालयका वरिष्ठ बालि संरक्षण अधिकृत सुरेन्द्र प्रसाद पोखरेलले भने, “सिन्दुरेलाई विषादी प्रयोग गरेर पनि कम गर्न सक्ने सम्भावना छ । तर, कृषकहरु प्रांगारिक रूपमै कफी बिक्री गर्ने सम्झौता भएकाले विषादी प्रयोग गर्न नचाहेको बताएका छन् ।” ललितपुरका कृषकले कफीमा यस्तो प्रकारको रोग दुई वर्षअघिदेखि देखिन थालेको बताएका उनले बताए ।
बोर्ड, नार्क, हेल्भेटास र कफी तथा चिया विकास शाखा कीर्तिपुरको संयुक्त टोली हालै कास्की र स्याङ्जामा अध्ययनको लागि पुगेको थियो । अध्ययन टोलीले दुवै जिल्लाका छानिएका कफी बगैंचाको अध्ययन गरी ती क्षेत्रमा फरकफरक प्रकृतिका सिन्दुरे देखिन थालेकाले यथाशिघ्र पत्ता लगाई रोगको नियन्त्रण गर्नुपर्ने निष्कर्ष दिएको छ । “कास्कीको निर्मलपोखरीको कफी फार्ममा सिन्दुरे लागेको पुष्टी भएको छ । कास्कीकै पुरनचौरमा भने सिन्दुरे नदेखिएको तर फरक किसिमको रोग देखिएकाले यसको प्रयोगशाला परीक्षण भइरहेको छ,” अध्ययन टोलीमा संलग्न कफी तथा चिया विकास शाखा कीर्तिपुरका वरिष्ठ कफी तथा चिया विकास अधिकृत सुधिर श्रेष्ठले भने, “स्याङ्जाको खाल्टेमा रहेको कफी फार्ममा अघिल्लो वर्ष असिनाले क्षति पु¥याएको र कफी बोटमा नयाँ रोगको लक्षण भेटिएकाले लक्षण देखिन सुरु भएको १५–२० दिनमा बगैंचा सखाप भएको कृषकले बताएका छन् ।” त्यसैगरी स्याङ्जाकै अर्जुनचौपारी र मायाटारीमा सिन्दुरे रोग फाटफुट रूपमा देखिएको र मायाटारीमा डढुवाको समस्यासमेत देखिएको अध्ययन प्रतिवेदनमा उल्लेख छ ।
नेपालको कफी पूर्णतः प्रांगारिक भएका कारण ढुसीनाशक रासायनिक विषादी प्रयोग गर्न नसकिएको, एकमात्र उपाय बगैंचाको समुचित व्यवस्थापन र बोर्डोमिश्रण रहेको, नेपालको कफी बगैंचामा काँटछाँटको अभावको कारण बोर्डोमिश्रण बोटको सबै भागमा पर्ने गरी छर्न समस्या हुनेजस्ता समस्या देखिएको अध्ययनको निष्कर्ष छ । नेपालमा कफीको सिन्दुरे रोगमा हालसम्म अध्ययन नभएकोले यथाशिघ्र अध्ययन गरी रोग निदानको उपाय खोज्नुपर्नेमा अध्ययनले जोड दिएको छ । नेपालमा खासै अध्ययन नभएको विषय भएकाले विदेशी विज्ञसमेतको संलग्नतामा अध्ययनको तयारी भइरहेको बोर्डले जनाएको छ ।
कफीमा सिन्दुरे पहिलोपटक सन् १८६१ मा बेलायती अध्ययनकर्ताले केन्याको लेक भिक्टोरिया क्षेत्रमा फेला पारेका थिए । श्रीलंकामा सन् १९६९ मा फेला परेको अध्ययनले देखाउँछ । १९२० को दशकमा अफ्रिका र अन्य देशमा व्यावसायिक कफी उत्पादनले गति लिइरहेकै बखत फेला परेकोमा यो न्युगुनियामा १९६५ मा पाइएको थियो । सन् १९७० मा ब्राजिल र त्यसपछि अमेरिकन मुलुकहरुमा फैलिएको सिन्दुरे पाराग्वे, अर्जेन्टिना, बोलिभिया, पेरु, मेक्सिको, भेनेजुयला, क्युवालगायत मुलुकमा १९८६ को दशकमा फैलिएको मानिन्छ ।
  कफीमा नयाँ रोग, क्वारेन्टाइनमा कडाइ        

﻿कृष्ण न्यौपाने
दमौली, १४ चैत्र
तनहुँ छाङ गाविसका भिष्म श्रेष्ठ १० वर्ष दुवई बसे । वैदेशिक रोजगारीका लागि दुवई पुगेका उनले त्यहाँ मिनरल वाटर कम्पनीमा काम गरे । २०५९ सालदेखि २०६९ सालसम्म विदेशमा बसेर काम गर्दा उनले केही पैसा त कमाए, तर आत्मसन्तुष्टि कमाउन सकेनन् । उनलाई लाग्यो, विदेशमा बसेर यति दुःख गरेर कमाउने जति त स्वदेशमै बसेर दुःख गरेर पनि कमाउन सकिन्छ ।
दुवई बसाईकै क्रममा उनलाई स्वदेश फर्किएर माछापालन व्यवसाय गर्ने सोच आयो । उनले लगत्तै आफ्ना बाबु गणेशकुमार श्रेष्ठलाई माछापालन बारे सुनाए, बाबुले पनि उनको प्रस्तावमा सहमति जनाए ।
भिष्म २०६९ सालमा स्वदेश फर्किए । तर लगत्तै माछापालन गर्न केही प्राविधिक कठिनाई भयो । लगत्तै उनी मलेसिया गए तर ६ महिनामै फर्किए । ‘विदेशमा बस्दा नै फर्किएपछि माछापालन गर्छु भन्ने सोच बनाइसकेको थिएँ,’ उनले भने । स्वदेश फर्किएपछि उनले दमौलीमा होटल सञ्चालन समेत गरेका छन् भने २०७१ सालदेखि माछापालन व्यवसाय सुरु गरेका हुन् ।
छाङ गाविस–५ मनहरी घर भएका उनले छाङ–४ बडहरेमा रहेको आफ्नै १८ रोपनी क्षेत्रफलमा माछापालन व्यवसाय गरेका छन् । भिष्मका बाबु गणेशकुमार श्रेष्ठले भने, ‘अरुले जग्गा भाडामा लिएर माछापालन गरेको समेत देखेँ, तर हाम्रो त आफ्नै जग्गा छ त्यसमै माछापालन गरौं न भनेर छोरासँग सल्लाह गरेँ ।’
सुरुमा उनीहरुले ६ रोपनी क्षेत्रफलमा २ वटा माछापोखरी खनेका थिए । त्यसका लागि कृषि विकास कार्यालयले ६० हजार रुपैयाँ सहयोग गरेको थियो । २ वटा पोखरीमा २१ हजार माछाका भूरा राखिएको र हालसम्म २ पटक माछा विक्री गरिएको गणेशकुमारले जानकारी दिए । हाल कमनकार्प, ग्रासकार्प, नैनी जातका माछापालन गरिएको छ । माछापालनलाई व्यावसायिक रुपमा अगाडि बढाउन उनीहरुले हालै थप १२ रोपनी क्षेत्रफलमा पोखरी खनिसकेका छन् । १२ रोपनी क्षेत्रफलमा ३ वटा पोखरी खनिएको छ ।
राजमार्गबाट नजिकै भएपनि जग्गासम्म जाने बाटो थिएन । उनीहरुले माछापालन गर्नकै लागि भनेर बाटो समेत खनेका छन् । बाटो खन्दा, पोखरी खन्दा, माछाका भूरा राख्दा समेत गरेर हालसम्म करिब १७ लाख रुपैयाँ खर्च भइसकेको श्रेष्ठले जानकारी दिए ।
तालिम नपाएको गुनासो
भिष्मका बाब गणेशकुमारले कृषि कार्यालय तनहुँमा पटक–पटक गएर माछापालनका लागि तालिम दिन अनुरोध गर्दा समेत कृषि कार्यालयले सुनुवाई नगरेको बताए । माछापालनका लागि तालिम एकदमै आवश्यक भएपनि हालसम्म तालिम लिन नपाएपनि आफ्नो एक प्राविधिक साथीले केही ज्ञानहरु दिने गरेको बताए । ‘कृषि कार्यालयका प्रमुखले समेत हाम्रो माछापोखरी अवलोकन गरिसक्नुभएको छ,’ उनले भने, ‘कार्यालयको तर्फबाट गर्न सक्ने सहयोग गर्छु भनेर प्रतिबद्धता जनाउनुभएको छ ।’
  विदेशबाट फर्केर माछापालन        
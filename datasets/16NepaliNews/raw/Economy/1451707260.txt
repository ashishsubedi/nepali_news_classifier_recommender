
﻿कृष्ण रिजाल/नयाँ पत्रिका काठमाडौं, १८ पुस
नेपाल टेलिकमको प्रिपेड मोबाइल प्रयोग गर्दै आएका चाबहिल बुलबुलेका बद्री अधिकारी आजभोलि मोबाइल सेवाको गुणस्तरबाट सन्तुष्ट छैनन् । खासगरी लोडसेडिङका समयमा फोन नलाग्ने, फोन काटिनेलगायत समस्याबाट हैरान हुने गरेको उनी सुनाउँछन् ।
सोही स्थानमा बस्दै आएकी मिरा भण्डारीको समस्या पनि उस्तै छ । एनसेलको प्रिपेड मोबाइल प्रयोग गर्दै आएकी उनी पनि आजभोलि फोन नलाग्ने र काटिने समस्याबाट आजित भएको सुनाउँछिन् ।
अधिकारी र भण्डारी प्रतिनिधि पात्र मात्रै हुन्, आजभोलि मोबाइल र इन्टरनेट सेवाको गुणस्तरप्रति अधिकांश प्रयोगकर्ता सन्तुष्ट छैनन् । नेटवर्क नआउने, फोन नलाग्ने, फोन काटिनेलगायत समस्याबाट हैरान भएको गुनासो उपभोक्ताहरू गर्न थालेका छन् ।
नेपाल दूरसञ्चार प्राधिकरणका अध्यक्ष दिगम्बर झाले मोबाइल तथा इन्टरनेटको गुणस्तरप्रति प्रयोगकर्ताको गुनासो अधिक रहेको स्विकारे । खासगरी लोडसेडिङका कारण सेवा प्रदायकले आफ्ना उपकरण व्यापक रूपमा प्रयोग गर्न नसक्दा गुणस्तर खस्किएको उनको भनाइ छ । ‘एकातर्फ विद्युत् छैन, अर्कातर्फ जेनेरेटर चलाउनका लागि डिजेल छैन,’ उनले भने, ‘ऊर्जा अभावकै कारण दूरसञ्चार सेवाको गुणस्तर खस्किएको हो ।’ यद्यपि, प्राधिकरणले सेवालाई गुणस्तरीय र निरन्तर बनाउन सेवाप्रदायकलाई निर्देशन दिँदै आएको उनले बताए ।
लोडसेडिङका कारण कम्पनीको सेवामा सामान्य असर देखापरेको नेपाल टेलिकमका सहायक प्रवक्ता डिल्लीराम खनालले बताए । कम्पनीले गुणस्तरीय सेवा दिने प्रयासमा कुनै कसर बाँकी नराखे पनि लोडसेडिङबाट सेवा प्रभावित भएको उनको भनाइ छ । ‘लोडसेडिङका कारण कतिपय बिटिएस टावर तथा अन्य प्रणालीहरू निरन्तर सञ्चालन हुन सक्दैनन्,’ उनले भने, ‘जसका कारण सेवामा सामान्य अवरोध सिर्जना हुन्छन् ।’
विद्युत्को अनियमित आपूर्ति र ट्रान्सफर्मर पड्कने समस्याले अहिले मुलुकको मोबाइल सेवाको गुणस्तरमा सामान्य प्रभाव परेको एनसेलका कर्पोरेट कम्युनिकेसन एक्स्पर्ट मिलनमणि शर्मा बताउँछन् । ‘लोसेडिङका कारण ब्याट्री पनि फुल चार्ज गर्न सकिएको छैन र जेनेरेटरका लागि डिजेल पनि पाइएको छैन,’ उनले भने, ‘यसरी ऊर्जा अभावका कारण हाम्रा थुप्रै प्रणाली तथा उपकरणमा सामान्य अवारोध आउनु स्वाभाविक हो ।’ यद्यपि, एनसेलका प्रयोगकर्तालाई समस्या नै हुने गरी भने गुणस्तर नखस्किएको उनको दाबी छ ।
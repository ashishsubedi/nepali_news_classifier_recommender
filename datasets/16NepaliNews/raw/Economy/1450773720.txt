
﻿
६ पुस, काठमाडौं । एक दशक अघिसम्म नेपाली जुत्ता चप्पल भन्नेबित्तिकै आम मानिसमा नाक खुम्च्याउने प्रवृत्ति थियो । अहिले यो अवस्थामा परिवर्तन आएको छ । स्वदेशमै निर्मित जुत्तामा नेपालीहरुको ध्यान जान थालिसकेको छ ।
विदेशी ब्रान्ड खोज्ने नेपालीको रोजाइमा अहिले स्वदेशी जुत्ता-चप्पल पर्न थालेका छन् । स्वदेशमै सुलभ मूल्यमा गुणस्तरीय जुत्ता उत्पादन हुन थालेपछि उपभोक्ताको आकर्षण हृवात्तै बढेको हो ।
अहिले नेपालमा वाषिर्क पाँच करोड जोर जुत्ताचप्पलको माग छ । जसमध्ये ६० देखि ६५ प्रतिशत माग स्वदेशी उत्पादनले धानिरहेको नेपाल छाला जुत्ता तथा वस्तु उत्पादक संघको दाबी छ ।
नेपाल छालाका जुत्ता चप्पलमा आत्मनिर्भर बन्दै गइरहेको छ । यसको उदाहरणका लागि राष्ट्र बैंकको तथ्यांकलाई लिन सकिन्छ । पाँच वर्षअघि ०६७/६८ मा एक अर्ब ६९ करोड रुपैयाँ बराबरको जुत्ता-चप्पल आयात गरिएको थियो । पाँच वर्षपछि ०७१/७२ सालमा जुत्ता-चप्पलको आयात घटेर एक अर्ब ६३ करोड रुपैयाँमा सीमित भएको छ ।
नेपालमा पाँच वर्षअघिको तुलनामा जुत्ता-चप्पलको खपत र मूल्य झण्डै दोब्बर भइसकेको छ । यस्तो अवस्थामा पनि आयात घट्नुको कारण स्वदेशी जुत्ता-चप्पलको प्रयोग बढ्नु रहेको संघका निवर्तमान अध्यक्ष होमनाथ उपाध्याय बताउँछन् ।
सरकारले जुत्ता उत्पादन गर्ने कच्चा पदार्थको भन्सार घटाउनुका साथै अनुदान उपलब्ध गराएमा केही वर्षभित्रै ८० देखि ८५ प्रतिशत आत्मनिर्भर बन्न सकिने व्यवसायी बताउँछन् । स्कुल, कलेज र सेक्युरिटी गार्डले लगाउने जुत्तामा अहिले नै करिब-करिब आत्मनिर्भर भइसकिएको छ ।
एकथरि यस्ता ग्राहक छन्, जो सपिङका लागि विदेश जाने गर्छन् । विदेशमा गएर किनमेल गर्ने कतिपय उपभोक्ताहरू अहिलेसम्म स्वदेशी जुत्ता लगाएकै छैनन् । तर, एकचोटी स्वदेशी जुत्ता लगाउने ग्राहकहरूले विदेशी ब्रान्ड नखोज्ने व्यवसायीको दाबी छ ।
नेपालमा पहिलोपटक ०२२ सालमा बाँसबारी छाला जुत्ता कारखाना खुलेको थियो । अहिले सरकारी स्वामित्वको बाँसबारी छाला जुत्ता कारखाना बन्द भइसकेको भए पनि निजी क्षेत्रका दर्जनौं उद्योग खुलिसकेका छन् ।
अहिले नेपालमा झण्डै दुई हजार उद्योगी व्यवसायीले जुत्ता उत्पादन गरिरहेको संघको दाबी छ । घरेलु तथा साना उद्योग विभाग र समिति अन्तर्गत दर्ता भएका ८५०, कम्पनी रजिष्ट्रारको कार्यालयमा दर्ता भएका २०६, परम्परागत शीपमा आधारित दर्ता नभएका अनुमानित ५००, उन र प्राकृतिक रेशामा आधारित करिव ५०० उद्योग रहेको बताइन्छ ।
नेपालमा लगानीमैत्री वातावरण नभएको बताउँदै प्रतिष्ठित उद्योग र व्यवासायिक प्रतिष्ठानहरू बन्द भइरहेका बेलामा जुत्ता-चप्पल उद्योग भने फस्टाउँदै गइरहेका छन् । बर्षेनी १५ देखि २० प्रतिशतले स्वदेशी जुत्ता-चप्पलको बजार बढिरहेको व्यवसायीहरु बताउँछन् ।
सरकारले सहयोग गरेर मुलुकमा जुत्ता उद्योग फस्टाएको र सरकारले सहयोग नगरेर अन्य उद्योगहरु बन्द भएको पक्कै होइन् । व्यवसायीहरुको मेहनत र प्रतिवद्धताले जुत्ता उद्योगहरु फस्टाएको संघका निवर्तमान अध्यक्ष उपाध्याय बताउँछन् ।
जुत्ता उद्योगीले वर्षेनी २/३ पटकसम्म मेला आयोजना गरी स्वदेशी ब्रान्डको प्रवर्द्धन गरिरहेका छन् । नेपाली उपभोक्तालाई स्वदेशी जुत्ताप्रति आकषिर्त बनाउन उद्योगीहरु लागिपरेकै कारण जुत्ता-चप्पल फस्टाएका हुन् । जुत्ता-चप्पलको आयातित बजार ओरालो लागिरहेको हो ।
पछिल्लो समय जुत्ता-चप्पलमा विदेशी ब्रान्डसँग नभई स्वदेशी ब्रान्डहरुबीच नै प्रतिस्पर्धा सुरु भइरहेको छ । स्वदेशी छाला जुत्ता उद्योगमा करिब ३० अर्ब रुपैयाँ लगानी भइसकेको छ ।
कस्ता जुत्ता बन्छन्, कुन बन्दैनन् ?
नेपालमा अहिले खासगरी स्पोट्र्स सुज, क्याजुअल सुज, स्यान्डल, स्कुल-कलेजका जुत्ताहरु, पार्टी सुज तथा बुटहरु उत्पादन भइरहेको छ ।अझै पनि स्पोटर्स सुज, क्याजुअल सुज, बच्चाको जुत्ता-चप्पल, लेडिज जुत्ता तथा स्यान्डलहरू ठूलो परिमाणमा विदेशबाट आयात हुने गरेको छ । पुरुषले लगाउने जुत्ता चप्पलहरुमा आत्मर्भिर उन्मूख भए पनि महिलाले लगाउने स्यान्डल नेपालमा खासै उत्पादन हुन सकेको छैन । नेपालमा गुणस्तरीय स्यान्डल उत्पादन नभएकाले हुँदा अधिकांश स्यान्डल विदेशबाटै आयात गरिन्छ ।
तर, पछिल्लो समय केही उद्योगहरुले लेडिज स्यान्डलहरु पनि उत्पादन सुरु गरेका छन् । स्यान्डलमा पनि केही वर्षभित्र आत्मनिर्भर बन्न सकिने व्यवसायीको दाबी छ । नेपालमा स्यान्डल उत्पादन सुरु भए पनि आकर्षक डिजाइन नहुँदा महिलाको रोजाई विदेशी स्यान्डलमै छ ।
रोजगारीमा पनि जुत्ता उद्योगहरुको योगदान उच्च रहेको छ । संघका अनुसार झण्डै ५० हजार जनाले प्रत्यक्ष रोजगारी पाइरहेका छन भने अप्रत्यक्ष रुपमा साढे २ लाख हारहारीले रोजगारी पाएका छन् ।
के चाहन्छन् व्यवसायी ?
नेपालमा जुत्ता-चप्पल बनाउनका लागि विदेशी कच्चा पदार्थको आयात गर्नुपर्छ । जुत्ता-चप्पलको सोलदेखि लेदरसम्म बाहिरबाटै ल्याउनुपर्छ । तर, कच्चा पदार्थको भन्सार र रेडिमेट जुत्तामा लगाइएको भन्सार दर एउटै हुँदा विदेशी जुत्तासँग प्रतिस्पर्धा गर्न गाह्रो भइरहेको व्यवसायीको गुनासो छ ।
स्वदेशी जुत्ता भनिए पनि ८० प्रतिशत कच्चापदार्थ विदेशबाट आयात गर्नुपर्छ । नेपालमा पछिल्लो समय सोलहरु उत्पादन हुन थालेका छन् । तर, गुणस्तरीय सोलहरु अझै उत्पादन हुन सकेको छैन ।
नेपालीहरुको मासुसँगै छाला पनि खाने बानी रहेको हुँदा छालासमेत विदेशबाट आयात गर्नुपरेको संघका निवर्तमान अध्यक्ष उपाध्याय बताउँछन् । स्वदेशमै छाला प्रशोधन उद्योग खोलेर छाला संकलन गरे आयातीत छालाको निर्भरता घट्ने उनको भनाइ छ ।

﻿रामनारायण विश्वास/नयाँ पत्रिकासप्तरी, २ माघ
तराई मधेसमा जारी आन्दोलन र भारतको अघोषित नाकाबन्दीका कारण जिल्लामा संगठित रूपमै तस्करी हुन थालेपछि राजस्व संकलन घटेको छ । सप्तरीस्थित रामनगर कोदरकट्टी, स्वर्णपटी, पातो, गोविन्दपुर, बनैनियाँसहितका नाकाबाट तस्करी बढेको हो ।
आन्दोलनका कारण सुरक्षाकर्मीले सीमाक्षेत्रमा गस्ती कम गर्दै आएकाले रातिमा संगठित रूपमै तस्करी मौलाएको हो । पेट्रोलियम, खानेतेल, दाल, चिनी, कपडासहितका सामग्री तस्करीमार्फत नेपाल ल्याउने क्रम पछिल्लो समय बढेको छ ।
स्रोतका अनुसार केही नाकामा सुरक्षाकर्मीकै संलग्नतामा तस्करी मौलाएको छ । जिल्लामा तस्करी मौलाएपछि राजस्व संकलन घटेको राजविराज भन्सार कार्यालयले जनाएको छ । तिलाठीस्थित राजविराज भन्सार कार्यालयका निमित्त प्रमुख मनिषकुमार महतोका अनुसार गत साउनदेखि पुसमा ९० लाख ७० हजार मात्रै राजस्व संकलन भएको छ । जब कि सोही अवधिमा ३ करोड ४ लाख १३ हजार राजस्व संकलन गर्ने लक्ष्य भन्सार कार्यालयले लिएको थियो ।
यस्तै, चालू आवमा भन्सारले ६ करोड ६१ लाख १६ हजार राजस्व संकलनको लक्ष्य लिएको छ । तर, बढ्दो तस्करी नियन्त्रण गर्न नसकेको र यातायातसमेत नचलेकाले हालसम्म ३० प्रतिशत मात्रै राजस्व संकलन भएको छ ।
चालू आवमा लक्ष्यबमोजिम राजस्व संकलन हुने अवस्था नदेखिएको निमित्त भन्सार प्रमुख महतोले बताए । राजविराज भन्सार कार्यालयले गत आवमा ५ करोड ९१ लाख रुपैयाँ राजस्व संकलन गरेको थियो । आन्दोलनका कारण सीमाक्षेत्रमा सशस्त्र र नेपाल प्रहरीको गस्ती शून्यप्राय: भएकाले चोरी–तस्करी बढेको स्थानीय बताउँछन् । तस्करी नियन्त्रणका लागि प्रयास गरिँदै आएको दाबी निमित्त भन्सार प्रमुख महतोको छ ।
‘हामीले लक्ष्य पूरा गर्न सक्दो गस्ती गरिरहेका छौँ,’ उनले भने, ‘गाडी चल्न नसके पनि जसोतसो सुरक्षाकर्मी र कर्मचारी मोटरसाइकलमै भन्सारमा खटिरहेका छन् ।’ सप्तरीको तिलाठीमा राजविराज भन्सार कार्यालय र पातोमा छोटी भन्सार कार्यालय मात्रै सञ्चालनमा छन् । सप्तरीमा हनुमाननगर, गोविन्दपुर, कुनौली बाँध, बर्दाही बनैनियाँ, कुशहा, रामनगर कोदरकट्टी, स्वर्णपट्टी र बेल्हीमा समेत छोटी भन्सार थिए । तर, छोटी भन्सार कार्यालय द्वन्द्वकालमा विस्थापित भएपछि हालसम्म पुन:स्थापना हुन सकेका छैनन् ।
सीमा क्षेत्रमा तस्करी मौलाएको र सुरक्षा गस्ती कम भएपछि सप्तरीका प्रमुख जिल्ला अधिकारी नारायणप्रसाद भट्टले नियन्त्रणका प्रयास हुँदै आएको बताएका छन् । ‘असहज परिस्थितिका कारण सबै भन्सारमा कडाइ गर्न नसकिए पनि तस्करी नियन्त्रण र सीमा क्षेत्रमा सुरक्षा गस्ती बढाउन सबै युनिटलाई निर्देशन दिइसकेका छौँ,’ उनले भने ।
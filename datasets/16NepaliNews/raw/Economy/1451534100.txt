
﻿सुदीप सिवाकोटी/नयाँ पत्रिकामकवानपुर, १६ पुस
तराईमा जारी आन्दोलन र भारतको अघोषित नाकाबन्दीका कारण उद्योग बन्द हुँदा सबैभन्दा बढी मार मजदुरलाई परेको जिल्लामा क्रियाशील मजदुर संगठनले बताएका छन् ।
नाकाबन्दीले कच्चा पदार्थ ल्याउन नसक्नु र इन्धन अभावका कारण उद्योग बन्द भएपछि बेरोजगार हुनुपरेको गुनासो मजुदरले गरेका छन् । नाकाबन्दीले उद्योग बन्द हुँदा मजुदरको रोजीरोटी गुमेको नेपाल ट्रेड युनियन कांग्रेस जिल्ला अध्यक्ष कुमार पौडेलले बताए ।
उनले भने, ‘हेटौँडा औद्योगिक क्षेत्रभित्र र बाहिर स्थापना भएका १ सय १५ उद्योग पूर्ण रूपमा बन्द हुँदा ३ हजार ५ सय मजदुरले रोजगार गुमाएका छन् । रोजगार गुमाएसँगै हजारौं संख्यामा रहेका मजदुरको भविष्य अन्योलग्रस्त बनेको छ, अहिले रोजगारी खोजीमा दिन बिताउन बाध्य छन् ।’
मकवानपुरमा रहेका उद्योगमा चार हजार मजदुरले रोजगारी पाउँदै आएका थिए । केही उद्योग सञ्चालन रहेका कारण पाँच सयले रोजगारी पाइरहेको पौडेलले बताए । तर, अन्य उद्योग बन्द हुँदा अरू ३५ सय मजदुर कामविहीन भएका हुन् ।
काम नभए पनि मजदुर उद्योग आउँदै हाजिर गरेर घर फर्कने गरेका छन् । ‘हाजिर गरेकै भरमा उद्योगले तलब दिने आस छैन,’ नोकेल प्रिन्ट एन्ड प्याकेजिङमा कार्यरत उपेन्द्र सुनार भन्छन्, ‘हातमुख जोड्न पनि धौधौ भइसक्यो भविष्यको कुरै छाडौँ ।’
तीन महिनादेखि भारतले गरेको अघोषित नाकाबन्दीका कारण कच्चा पदार्थ अभाव भएपछि हेटौँडा औद्योगिक क्षेत्रका करिब ९० प्रतिशत उद्योग बन्द भएका छन् । तराई आन्दोलनका कारण केही उद्योग बन्द भए पनि नाकाबन्दीपछि अधिकांश उद्योगलाई आवश्यक कच्च पदार्थ नआउँदा उद्योग बन्द पूर्ण रूपमा बन्द भइसकेका छन् । उद्योग बन्द भएपछि काम गरेर जीविकोपार्जन गरिरहेका सयौँ मजदुर प्रत्यक्ष मारमा परेका हुन् ।
बहुराष्ट्रिय कम्पनी सिएसआई नेपाल तराई आन्दोलनदेखि बन्द भएको छ । मजदुर किशोर पोख्रेल भन्छन्, ‘नाकाबन्दीपछि काम गर्न नपाएर त्यसै बस्नुपरेको छ । काम नगरी पैसा आउँदैन ।’ हेटौँडा औद्योगिक क्षेत्र र बाहिर रहेका एक सय २५ वटा उद्योगमध्ये एक सय १५ वटा उद्योग बन्द भइसकेका छन् ।
उत्पादनको काममा दिनरात व्यस्त हुने गरेका सयौँ मजदुर अहिले नाकाबन्दी कहिले खुल्ला भन्ने आसमा छन् । केही कर्मचारी प्रशासनिक काम भए पनि धेरै जनशक्ति उत्पादनको काममा लाग्ने भएकाले समस्या परेको छ ।
औद्योगिक क्षेत्रमा रहेको एन्ट्राटिक बिस्कुट प्रालिमा कार्यरत मजदुर अमर श्रेष्ठले भने, ‘बिस्कुट उत्पादन गर्न दैनिक एक हजार लिटरभन्दा बढी डिजेल प्रयोग गर्नुपर्छ । डिजेल अभावका कारण उद्योग बन्द भएको छ । उद्योग चलाउन सरकारीस्तरबाट डिजेलसम्म पनि सहयोग नहँुदा उद्योगसँगै मजदुरको पनि बिचल्ली भएको छ ।’
हेटौँडामा उत्पादन गरी मुलुकभर र भारतमा समेत सामान निर्यात गर्दै आएका उद्योगले तराई आन्दोलन सुरु भएदेखि सास्ती बेहोर्दै आएका छन् । कच्चा पदार्थ अभावका कारण बहुराष्ट्रिय तीन उद्योगसँगै साना उद्योगसम्म बन्द अवस्थामा छन् ।
मकवानपुरमा वेभरेज उद्योगका मजदुर सरिता पौडेलले शुद्ध पानी उत्पादन गर्ने उद्योगलाई समेत असर गरेको बताइन् । काम नहँुदा घरमा बसेर समयर खेर फाल्नुपरेको उनको गुनासो छ ।
नाकाबन्दी कहिले खुल्ला र काम गर्न पाइएला भन्ने आसमा मजदुर र कर्मचारीले वैकल्पिक काम खोजीमा दिन बिताउनुपर्ने अवस्था छ । नाकाबन्दीपछि ऋण खोजेर मजदुरलाई तलब खुवाउनुपर्ने अवस्था आएको उद्योगी बताउँछन् ।
उद्योग संघ मकवानपुर अध्यक्ष नवराज अर्यालले मजदुरलाई तलब खुवाउन नसक्ने अवस्थामा पुगिएको बताए । उनले भने, ‘अहिलेसम्म बैंकबाट ऋण सापटी लिएर आफ्ना मजदुरलाई तलब खुवाएका छौँ । सधैँ कहाँबाट ल्याएर खुवाउनु ?’ मकवानपुरका उद्योग बन्द हुँदा दैनिक ५ करोड रुपैयाँ नोक्सानी भरहेको अध्यक्ष अर्यालले जानकारी दिए ।
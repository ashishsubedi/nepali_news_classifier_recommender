
﻿पोखरा औद्योगिक मेला विशेष
आज कन्दराको प्रस्तुति
पोखराको नयाँबजारमा जारी राष्ट्रिय औद्योगिक व्यापार मेलामा सहभागी स्टलले आफ्ना उत्पादनमा छुट दिई उपभोक्ता आकर्षित गर्दै आएका छन् । मेलामा राखिएका सबैजसो तयारी पोसाकका स्टलले आफ्ना सामानमा १५ देखि ५० प्रतिशतसम्म छुट व्यवस्था गरेका छन् ।
आयोजक संस्था पोखरा उद्योग वाणिज्य संघका महासचिव रवीन्द्रबहादुर प्रजूका अनुसार मेलामा केही उत्पादन प्रदर्शनीका लागि मात्र राखिएका छन् भने धेरैजसो सामान बिक्रीकै लागि राखिएका छन् । मेलामा रहेका सूचना प्रविधिसम्बन्धी स्टलले कम्प्युटर, ल्यापटप, पावरबैंक र अन्य सामानमा अत्यधिक छुट दिएका छन् ।
‘चिया, प्रांगारिक उत्पादन, विभिन्न खाद्यान्न कम्पनीका चामल, तेललगायत सामान बिक्रीसँगै प्रदर्शनीको उद्देश्यमा समर्पित छन्,’ उनले भने, ‘ती कम्पनीले मेलालाई आफ्ना सामानको प्रचारस्थलका रूपमा प्रयोग गरेका हुन् ।’
महासचिव प्रजूका अनुसार मेलामा सहभागी स्टलले तोकेको मूल्य बाहिरी बजारभन्दा सस्तो छ । यसैगरी मेलामा सहभागी कपडा, मेरो चित्र मेरो टिसर्ट स्टलले विभिन्न उत्कृष्ट भनाइ र चित्र अंकित टिसर्ट बिक्री गरिरहेको छ । ‘युवा पुस्तालाई सार्थक जीवनको महत्त्व बुझाउनु तथा कलाको प्रवद्र्धन गर्नु हाम्रो उद्देश्य हो,’ मेरो चित्र मेरो टिर्सट पसल सञ्चालक कृष्णकुमार श्रेष्ठले भने । मेलामा पुस्तकप्रेमीले पनि छुटसहित विभिन्न पुस्तक खरिदको अवसर पाएका छन् । मेलामा सहभागी रिडर कर्नरले १५ प्रतिशत छुटमा किताब बेचिरहेको छ । कलर्स मोबाइल, विन्ध्यवासिनी अचार उद्योगलगायतका सबैजसो स्टलले आफ्नो सामानमा छुट दिँदै आएका छन् ।
‘मेलामा छुट नभएको कुनै सामान छैन,’ मेला आयोजक संस्था पोखरा उद्योग वाणिज्य संघका द्वितीय उपाध्यक्ष तथा स्टल व्यवस्थापन उपसमिति संयोजक मीनराज काफ्लेले भने, ‘मेला समापनको दिन नजिकिँदै गर्दा छुट बहार झन् बढ्नेछ ।’ प्रांगारिक कृषिबारे जनचासो बढाउन तथा उद्यमशीलता सिकाउन कृषि स्टलबाट जानकारी पनि बाँडिएको उनको भनाइ छ । बिहीबारसम्म १ लाख ५ हजार दर्शकले मेला अवलोकन गरेका छन् भने ४ करोडभन्दा बढीको कारोबार भएको छ । मेलामा रहेको अटो स्टलबाट विभिन्न ब्रान्डका गाडी बुकिङ बढ्दै गएकाले कारोबार उकालो लाग्ने संघका उपमहासचिव प्रकाशदेव पालिखेले दाबी गरे ।
मेलाअन्तर्गत शुक्रबार चर्चित ब्यान्ड कन्दराको सांगीतिक प्रस्तुति रहनेछ । नयाँ एल्बम बजारमा ल्याउन लागेको कन्दराले साँझ हुने कार्यक्रममा आफ्ना नयाँ र पुराना गीत गाउनेछ । कन्दरालाई देउराली ब्यान्ड र एसकुमारले साथ दिनेछन् । यसैगरी पुरुषोत्तम न्यौपाने, पशुपति शर्मा, प्रजापति पराजुली, चोलेन्द्र पौडेल, जीवन दाहाल, सुरेन्द्र गुरुङ, शिवहरि ढुंगाना, रामजी पौडेल, ज्योति लोहनी, इन्द्रा गुरुङलगायतको प्रस्तुति रहनेछ ।
अन्तरजिल्ला उद्योग वाणिज्य संघस्तरीय लोकदोहोरी प्रतियोगिताअन्तर्गत शुक्रबारदेखि सेमिफाइनल प्रतिस्पर्धा हुनेछ । पोखरा, पाल्पा, वालिङ र बुटवल उद्योग वाणिज्य संघ सेमिफाइनमा प्रवेश गरेका छन् ।
नेपाली जडीबुटीको परिचय गराउदै जनहित हर्बल
नेपालमा सुन्दरताका नाममा विभिन्न कम्पनीका हर्बल (जडीबुटी) उत्पादनको अत्यधिक प्रयोग बढिरहेको छ । सुन्दरताका लागि हर्बल उत्पादन कसरी प्रयोग गर्न सकिन्छ, यसबारे पोखरामा जारी मेलामा जनहित हर्बल सप्लायर्सका प्रेम सापकोटाले राखेको स्टलमा हर्बल उत्पादनको जानकारी दिइँदै आएको छ ।
विशेषगरी स्याम्फु, कपाल उमार्ने तेल, ग्यास्ट्रिक निर्मूल पार्ने चिया, चाया तथा पोतो हटाउने क्रिम, फेसवास, डन्डिफोर, अनुहारका खटिरा हटाउने क्रिम, भेजिटेबल साबुनलगायत वस्तुमा अहिले सबैको ध्यान गएको छ । सञ्चालक सापकोटाले भने, ‘कम्पनीका उत्पादन स्याम्पु र कपाल उमार्ने तेलमा अहिले सबैको ध्यान गएको छ र यसको माग पनि अत्यधिक छ ।’
प्रधानमन्त्री केपी शर्मा ओलीले समेत ग्यास्ट्रिकका लागि सोही उत्पादन प्रयोग गर्दै आएको फोटो सञ्चालकले मेलाको स्टलमै टाँसेका छन् । सरकारले उत्कृष्ट हर्बल उत्पादन गरेकामा सम्मानसमेत दिएको सञ्चालक सापकोटा बताउँछन् । ‘कम्पनीका उत्पादनको प्रभावका कारण सरकारबाट समेत सम्मान पाइसकेकाले उपभोक्ताले उत्पादनमा शंका नगरे हुन्छ,’ सञ्चालक सापकोटाले भने । उनले गुणस्तरमा कुनै पनि सम्झौता नगरिने स्पष्ट पारे ।
जनहित हर्बलका उत्पादन अहिले नेपाललगायत दुबई र मलेसियामा समेत निर्यात हुँदै आएको सापकोटाको भनाइ छ । मेला नाफा कमाउनेभन्दा पनि आफ्ना उत्पादनबारे जानकारी दिने उपयुक्त थलो हुने गरेको उनको बुझाइ छ । सापकोटाले भने, ‘मेलाको व्यापारमा नाफा हुँदैन, बढी मान्छेको जमघट हुने स्थानमा व्यवसायबारे जानकारी दिनु दीर्घकालीन व्यवसायका लागि लाभदायक हुन्छ ।’
ललितपुरमा उत्पादित नेपाली कपडा
पोखरामा जारी मेलामा ललितपुरको चम्पा कपडा उद्योगले उत्पादन गरेका नेपाली कपडा प्रदर्शनीमा पनि उपभोक्ताको आकर्षण बढेको छ । नाकाबन्दीको प्रभाव सेलाउन नपाउँदै सञ्चालन भएको मेलामा स्थानीय उत्पादनको प्रदर्शनी गरिनुको मुख्य उद्देश्य स्वदेशी उत्पादनमा नेपाली उपभोक्ताको रुचि बढाउनु रहेको उद्योग सञ्चालक सर्जु सिंह बताउँछन् । उनका अनुसार काठमाडौंका मेलामा कम्पनीका उत्पादनको प्रदर्शनी र व्यवसाय अत्यधिक भए पनि पोखरेलीमा स्वदेशी उत्पादन प्रयोगमा बानी बसाउन प्रदर्शनीमा राखिएको हो । सञ्चालक सिंहले भने, ‘हामी काठमाडौंमा धेरै व्यापार गर्छौं, तर उपत्यकाबाहिर पोखरामा कम्पनीका उत्पादनबारे सर्वसाधारणलाई जानकारी दिन स्टल सहभागिता जनाएका हौँ ।’
शुद्ध कटन धागोबाट उत्पादित नेपाली कपडा स्टलमा राखिएका छन् । विशेषगरी कुर्था पाइजामा, पाइन्ट, म्याजिक बेल्ट (ढाड दुखेको वेला लगाउने पेटी), इन्फिनिटिभ स्कार्फ (एउटै कपडाबाट आवश्यकताअनुसारको वस्तु बनाएर प्रयोग गर्न सकिने) आदि बिक्री र प्रदर्शनीमा राखिएको छ । सञ्चालक सिंह ४० वर्षदेखि पुर्‍र्याैली पेसा जोगाउँदै आएको दाबी गर्छन् । उनले भने, ‘हाम्रा बाजेबाटै सञ्चालन भएको पेसा भए पनि समयअनुसार परिवर्तन र परिमार्जन गरिरहेका छौँ ।’ नेचुरल कलरमा उत्पादन गरिएका कपडा अमेरिका र इटालीमा अत्यधिक माग भएकाले निर्यात गरिँदै आएको उनले जानकारी दिए ।
उद्यमशील बनाउदै पद्मावती हस्तकला उद्योग
पोखरामा जारी मेलामा गरिब, असहाय र श्रीमान्पीडित महिलाले निर्माण गरेका हस्तकला सामानको प्रदर्शन तथा बिक्री गरिँदै आएको छ । महिला उद्यमी हिरा भट्टराईले सञ्चालन गरेको उद्योगबाट अहिले ३ सयभन्दा बढी रोजगारीसहित महिला उद्यमी बनिसकेका छन् ।
बाबियो, चोया, मकैको भुत्ला, गहुँको छ्वालीलगायत स्थानीय खेर गएका र अन्य कच्चा पदार्थको सहयोगमा उत्पादन गरिएका सामग्री साँच्चिकै पोखराको अविस्मरणीय उपहार हुन सक्छ । सञ्चालक भट्टराईले भनिन्, ‘हामीले पोखरामा मेला भर्न आउनेलाई कोसेली लैजान कोसेली घरसमेत निर्माण गरिसकेका छौँ ।’
मेलाको स्टलमा एक सयभन्दा बढी हस्तकला सामग्री राखिएका छन् । साना स्कुले नानी हुने महिलाका लागि पेसा लाभदायक रहेको सञ्चालक भट्टराई दाबी गर्छिन् । उनी भन्छिन्, ‘नानीलाई स्कुल छाडेर हाम्रोमा काम गर्ने अनि बेलुका नानी लिएर घर जाने, फुर्सदको समय मात्रै दिँदा पनि राम्रै आर्जन हुन सक्छ ।’ दैनिक चार घन्टाको काममा मासिक ७ हजार कमाउन सकिने सञ्चालक भट्टराईको भनाइ छ । हस्तकला उद्योगबाट फूल, बास्केट, सजावट सामान, मैनबत्ती, विवाहमा सजाउने सामान, माला आदि उत्पादन हुने गर्छन् ।

﻿काठमाडौं, १ चैत – भूकम्प, नाकाबन्दी र खडेरीले मुलुकमा खाद्य संकट बढेको चर्चा चलिरहँदा सरकारले आगामी १० वर्षभित्र नेपाललाई ‘शून्य भोकमरी’ मुलुक बनाउने घोषणा गरेको छ । आइतबार राजधानीमा आयोजित कार्यक्रममा प्रधानमन्त्री केपी शर्मा ओली र संयुक्त राष्ट्र संघ कृषि तथा खाद्य संगठन (एफएओ) का कार्यकारी निर्देशक जोजे क्राजियानो डा सिल्भाले सन् २०२५ सम्ममा नेपालबाट भोकमरी अन्त्य गर्ने रणनीतिक योजना सार्वजनिक गरे ।
संयुक्त राष्ट्र संघको पहलमा सन् २०१३ देखि सुरु भएको ‘जिरो हंगर (शून्य भोकमरी)’ चुनौतीलाई आत्मसात गर्दै नेपालले आइतबारबाट ‘भोकलाई शून्यान्तरमा झार्न नेपाल सरकारले लिएको रणनीतिक योजना, चुनौती र पहल (सन् २०१६–२०२५)’ शीर्षकको रणनीति योजना लागू गरिएको छ ।
एक वर्षअघिदेखि लागू गर्ने तयारी गरे पनि भूकम्प र नाकाबन्दीका कारण एक वर्ष ढिला सार्वजनिक गरिएको हो । योजना कार्यान्वयनमा संयुक्त राष्ट्रसंघको खाद्य तथा कृषि संगठन (एफएओ)ले सघाउने भएको छ भने विकास साझेदारहरूलाई रणनीतिलाई सहयोग पुग्ने गरी कार्यक्रम बनाउन सरकारले आह्वान पनि गरेको छ ।
रणनीतिक योजना सार्वजनिक गर्दै प्रधानमन्त्री ओलीले नेपालमा अझै पनि भोकमरी र कुपोषणको समस्या व्याप्त रहेको चर्चा गर्दै नेपालीको खाद्य सुरक्षा तथा खाद्य सम्प्रभुताको रक्षा गरिने बताए । “भोकमरीलाई शून्यमा झार्न मेरो गम्भीर प्रतिबद्धता छ । यसका लागि कृषि उत्पादन वृद्धि र वितरण प्रणाली सुधार गरिनेछ,” उनले भने, “यसका लागि कृषिको आधुनिकीकरण, व्यवसायीकरण गर्दै बाँझो जमिनलाई उपयोगमा ल्याउनुपर्ने, सिँचाइ, मलखाद, उन्नत बीउबिजन र बजारको सुनिश्चितता सरकारको पहिलो प्राथमिकता रहेको छ ।” भोक र कुपोषणबाट अकालमा ज्यान गुमाउनुपर्ने समस्याको अन्त्य गर्न सरकारले रणनीति अख्तियार गरेकाले १० वर्षभित्र कुनै पनि हालतमा भोकमरीको अवस्था नरहने उनले दाबी गरे ।
खाद्यान्न तथा कृषिजन्य उपजको आयात प्रशस्त रहे पनि आउँदो ३ वर्षभित्र खाद्यान्नमा आत्मनिर्भर बन्ने योजनासहित सरकारले कृषि विकासलाई प्राथमिकतामा राखेको प्रधानमन्त्रीले बताए । “नेपाल विगतमा लामो समयसम्म राजनीतिक स्वतन्त्रतता तथा प्रजातन्त्रका लागि संघर्ष गर्नमा केन्द्रित रह्यो,” ओलीले थपे, “अब गणतान्त्रिक नेपालमा आर्थिक मुद्दालाई प्राथमिकता दिएर सरकार, राजनीतिक दल र सरोकारवाला अगाडि बढ्नेछौं ।” वातावरणीय प्रतिकूलताको प्रभाव न्यूनीकरण, खाद्य सम्प्रभुताको सुनिश्चितता, भोकमरी शून्य र पोषण सुरक्षाको सवालमा अबका दिनमा सरकारले प्राथमिकताका साथ कार्यक्रम गर्ने घोषणा उनले गरे ।
संयुक्त राष्ट्र संघ विश्व खाद्य संगठनका अनुसार विश्वभर ७० लाखभन्दा बढी मानिस भोक र कुपोषणबाट पीडित छन् । जनसंख्याको आधारमा हेर्दा नेपाललाई पुग्ने खाद्यान्न नेपालमै उत्पादन भए पनि भातमात्र खाने खानपानको शैली तथा खाद्यान्नको असमान वितरणका कारण नेपाल एकतिहाइ जनसंख्या अझै पनि खाद्य असुरक्षामा रहेको तथ्यांक छ ।
कार्यक्रममा एफएओका महानिर्देशक जोसे क्राजियानो डा सिल्भाले नेपालमा वातावरणीय परिवर्तन र भोकमरीको विषयलाई जोड दिएर कार्यक्रम सञ्चालन गर्नुपर्ने खाँचो औंल्याए । खाद्य सम्प्रभुता जनताको आधारभूत अधिकार रहेको चर्चा गर्दै उनले नेपालले लिएको भोकमरी अन्त्यको लक्ष्यलाई स्वागत गर्दै सयुक्त राष्ट्र संघ र एफएओले सदैव साथ दिने प्रतिबद्धता व्यक्त गरे ।
नेपालले लिएको रणनीतिअनुसार आगामी १० वर्षमा भोमरी अन्त्यका लागि पाँचवटा मापदण्ड अपनाइनेछ । यसअनुसार यो अवधिमा जनताले खान चाहेको खाद्यान्नमा वर्षभरि नै पहुँचको अवस्था सिर्जना गरिनेछ भने दुई वर्षसम्म बालबालिकाको पोषण सुरक्षाको ज्ञारेन्टी गर्दै कुपोषणको अवस्थालाई शून्यमा झारिनेछ । यो अवधिमा कृषि उत्पादनको वृद्धि गर्दै सबै जनताको खाद्य अधिकारको दिगोपना स्थापित गरिने, कृषिको उत्पादकत्व र आयआर्जनमा सतप्रतिशत वृद्धि गरिने र खाद्यान्न खेर जाने प्रतिशत शून्यमा झार्ने योजना सरकारको छ ।
कार्यक्रममा कृषि विकासमन्त्री हरिबोल गजुरेलले भोकमरी शून्यको अवस्थामा ल्याउन मन्त्रालयले विभिन्न कार्यक्रम अगाडि बढाइरहेको बताए । यसअघि राष्ट्रिय योजना आयोगको समन्वयमा बहुक्षेत्रीय पोषण योजना पनि कार्यान्वयनमा छ । आयोगका उपाध्यक्ष युवराज खतिवडाले शून्य भोकमरीको लक्ष्य आफैंमा चुनौतिपूर्ण रहेकाले यसमा गम्भीर भएर लागेमा असम्भव भने नरहेको टिप्पणी गरे । कृषि मन्त्रालयका सचिव उत्तमकुमार भट्टराईले नेपालको पोषण सुरक्षा सुधार्नका लागि योजना सफल हुने विश्वास व्यक्त गरे ।
कृषि विकास मन्त्रालयले गरेको अध्ययनले नेपालमा ३५ प्रतिशत जनताले अझै पनि खाद्यमा सहज पहुँच नभएको देखाएको छ भने १७ प्रतिशत जनसंख्याले खाद्यान्न अभावको अवस्था भोगिरहेको देखाएको छ । नेपालमा आकासे पानीको भरमा गरिने सिँचाइका कारण खाद्यान्न उत्पादन प्रभावित बन्दै गएको छ भने कर्णाली क्षेत्रमा सुख्खाका कारण खाद्य असुरक्षाको अवस्था रहँदै आएको छ । पछिल्लो ४० वर्षयताकै ठूलो खडेरीका कारण यो वर्ष कर्णालीमा खाद्य असुरक्षाले पलायन हुनेको संख्या पनि बढ्दै गएको छ ।
जिरो हंगरको अवधारणा सन् १०१२ मा ब्राजिलमा सम्पन्न दिगो विकासका लागि रियो प्लस ट्वान्टी सम्मेलनबाट पारित गरिएको हो । सन् २०१३ को अप्रिलमा सम्पन्न एस्क्यापको ६९ औं सत्रले विश्वलाई भोकमरीविहीन अवस्थामा पुर्याउने साझा अभिसन्धी पारित गरेको थियो । सो अभिसन्धीमा दक्षिण एसियाबाट सहमति जनाउने नेपाल पहिलो राष्ट्र भएकाले संयुक्त राष्ट्र संघ नेपालप्रति सकारात्मक छ । सन्धीसम्झौतामा हतारमा हस्ताक्षर गर्ने नेपालका लागि भोकमरी अन्त्यको चुनौती साँच्चिकै चुनौती रहेकाले यसमा गम्भीरता आवश्यकता रहेको कृषिविज्ञ डा. कृष्ण पौडेलको टिप्पणी छ ।
  सन् २०२५ सम्ममा नेपाल शून्य भोकमरी मुलुक        

﻿
नयाँ पत्रिकाकाठमाडौं, २८ फागुन
सक्षम नेपालले बाँकेको नेपालगन्जमा आफ्नो क्षेत्रीय कार्यालय स्थापना गरेको छ । बुधबार नेपाल राष्ट्र बैंकका गभर्नर डा. चिरञ्जीवी नेपालको उपस्थितिमा क्षेत्रीय कार्यालय उद्घाटन भएको हो । उक्त कार्यालयमार्फत सक्षमले मध्यपश्चिमाञ्चल विकासक्षेत्रमा आफ्ना कार्यक्रम सञ्चालन गर्नेछ ।
यो क्षेत्रमा वित्तीय पहुँच विस्तारसम्बन्धी कार्यक्रम विस्तार गर्ने उद्देश्यले कार्यालय स्थापना गरिएको हो । यो सक्षमको दोस्रो क्षेत्रीय कार्यालय हो । यसअघि सक्षमले डडेलधुरामा पहिलो क्षेत्रीय कार्यालय स्थापना गरेको थियो ।
यस्तै, सक्षमले मंगलबार किसानहरूलाई ट्याबलेट वितरण गरेको छ । कैलाली जिल्लाको लम्कीस्थित किसान माइक्रोफाइनान्स डेभलपमेन्ट बैंक र सक्षमले संयुक्त रूपमा ट्याबलेट वितरण गरेको सक्षमले जानकारी दिएको छ । सक्षमका अनुसार ग्रामीण क्षेत्रमा वित्तीय पहुँच विस्तारका साथै आधुनिक प्रविधि भित्र्याउने उद्देश्यले किसानलाई ट्याबलेट वितरण गरिएको हो । पहिलो चरणमा १२ वटा समूहलाई १–१ वटाका दरले ट्याबलेट वितरण गरिएको छ । सन् २०१६ को अन्त्यसम्म १ सय ट्याबलेट वितरण गरिने सक्षमद्वारा जारी विज्ञप्तिमा उल्लेख छ ।
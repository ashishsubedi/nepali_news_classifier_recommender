
﻿नयाँ पत्रिकाखोटाङ, १६ माघ 
जिल्लाका ३ कृषकलाई जिल्लास्तरीय उत्कृष्ट राष्ट्रपति पुरस्कार प्रदान गरिएको छ । माछापालनतर्फ दोर्पाचिउरीडाँडाका जयप्रकाश राई, अलैँची नर्सरीतर्फ एँेसेलुखर्कका किशोर राई र सुन्तला खेतीतर्फ लामीडाँडाका कुमार श्रेष्ठलाई यो वर्षको राष्ट्रपति पुरस्कार प्रदान गरिएको हो ।
दिक्तेलमा आयोजना गरिएको बृहत् कृषि दिवस तथा कृषि प्रदर्शनी मेला समापन अवसरमा उनीहरूलाई पुरस्कृत गरिएको जिल्ला कृषि विकास कार्यालय खोटाङका वरिष्ठ कृषि विकास अधिकृत श्यामप्रसाद घिमिरेले जानकारी दिए ।
कृषि विकास मन्त्रालयका सचिव उत्तम भट्टराई प्रमुख अतिथि रहेको कार्यक्रममा उनीहरूलाई नगद १०–१० हजारसहित सम्मानपत्र र करुवा प्रदान गरिएको छ ।
कृषि मेला प्रदर्शनीमा सगभागीमध्ये आलु समूहमा उत्कृष्ट हुने ऐँसेलुखर्कका भूपेन्द्र राजभण्डारी, खाद्यान्न समूहमा उत्कृष्ट दिक्तेलका दीपेन्द्र राई, फलफूल समूहमा उत्कृष्ट रतन्छाका फूलकुमार राई, तरकारी समूहमा उत्कृष्ट दुर्छिमकी कविता राई र माहुरी समूहमा उत्कृष्ट बोपुङका हामसिं राईलाई पनि सम्मान गरिएको छ ।
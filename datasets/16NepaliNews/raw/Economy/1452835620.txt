
﻿किरण आचार्य
काठमाडौं, १ माघ- इन्धन अभावले आपूर्तिमा समस्या भए पनि यो माघे संक्रान्तिमा काठमाडौं उपत्यकामा मात्रै तरुल खपत ४३ प्रतिशतले वृद्धि भएको छ ।
कालीमाटी तरकारी तथा फलफूल बजार विकास समितिका अनुसार यो वर्षभर उपत्यकामा २ हजार मेट्रिक टन तरुल भित्रिनेछ । गत वर्ष १ हजार ४०० मेट्रिक टन आएको थियो । विशेषगरी पुस र माघमा बढी खपत हुने तरुल माघे संक्रान्तिलाई लक्षित गरी पुस अन्तिम साता अत्यधिक खपत हुन्छ । तरुल खाने दिनका रूपमा समेत चिनिने माघे संक्रान्तिलाई लक्षित गरेर करिब १ हजार २०० टन तरुल कालीमाटी बजार भित्रिएको छ । औसत ५० रुपैयाँको दरले मात्र हिसाब गर्ने हो भने यो करिब ६ करोड मूल्यबराबर हो ।
गत वर्षभरि उपत्यकामा १ हजार ४०० मेट्रिक टन तरुल कारोबार भएको थियो । यो वर्ष २ हजार मेट्रिक टन तरुल भित्रिने अनुमान कालीमाटी तरकारी तथा फलफूल बजार विकास समितिको छ ।
गत वर्षको तुलनामा तरुलको मूल्य ३९ प्रतिशतले बढेको समितिले जनाएको छ । भारतीय नाकाबन्दीले आपूर्तिमा समस्या नपरे पनि तरुलको मूल्य भने बढेको समितिका वरिष्ठ योजना अधिकृत विनयकुमार श्रेष्ठले बताए । “असहजताबीच पनि उपत्यकाको मागअनुसार नै तरुल आपूर्ति भएको छ,” उनले भने, “इन्धन अभावका कारण तरुल भिœयाउन लागत बढेकाले मूल्य बढेको हो ।”
उपत्यकामा सबैभन्दा बढी करिब ७० प्रतिशत तरुल सर्लाहीबाट भित्रिने गरेको छ । बाँकी धादिङ, मकवानपुर, नुवाकोट, पाल्पा, अर्घाखाँची, चितवन, नवलपरासी, झापालगायत जिल्ला र भारतबाटसमेत आउँछ ।
संक्रान्तिलाई लक्षित गरेर पुसको दोस्रो सातादेखि नै उपत्यकामा तरुल भित्रिन थाल्छ । पुस दोस्रो र तेस्रो साता कालीमाटी बजारमा दैनिक १ सय मेट्रिक टन तरुल आउँछ । अन्तिम साता दैनिक करिब २ सय मेट्रिक टनका दरले तरुल भित्रिन्छ । स्वास्थ्यका लागिसमेत फाइदाजनक मानिने तरुल असोजदेखि चैतसम्म उत्पादन हुन्छ ।
उपत्यकामा सबैभन्दा सस्तो र बढी बिक्री हुने तरुल सर्लाहीको हो । कालीमाटी बजारमा सर्लाहीको घरतरुल प्रतिकिलो ३५ देखि ४० रुपैयाँमा थोक कारोबार भइरहेको छ । उपभोक्ताले धेरै रोज्ने वनतरुल भने १२० रुपैयाँसम्ममा थोक कारोबार भइरहेको समितिले जनाएको छ । सिमल तरुल ४० देखि ५०, स्कुस १ सयदेखि १२० रुपैयाँसम्ममा बिक्री हुन्छ । सखरखण्ड र पिँडालुको माग पनि माघे संक्रान्तिमा बढ्ने गरेको छ ।
राजधानीको असन बजारमा बेच्न राखिएका तरुल, चाकुलगायत सामग्री । तस्बिर ः सुनिल प्रधान
  माघे संक्रातिमा २ हजार टन तरुल खपत        
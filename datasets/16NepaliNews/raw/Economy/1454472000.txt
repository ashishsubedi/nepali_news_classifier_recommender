
﻿
बनेपा/ इन्धन अभावले सुनसान काभ्रेका पर्यटकीय स्थलमा पर्यटक चहलपहल बढ्न थालेको छ । क्षेत्रीय होटेल एसोसिएसन, धुलिखेलका अध्यक्ष प्रेमकण्ठ श्रेष्ठले धुलिखेलका रिसोर्टमा पर्यटक आगमन केही घटे पनि अंग्रेजी नयाँ वर्षदेखि चाप बढ्न थालेको बताएका हुन् ।
उनले रिसोर्टमा मार्चसम्मका लागि होटेल बुकिङ भएको उल्लेख गर्दै चीन, थाइल्यान्ड, जापान, जर्मनलगायत मुलुकबाट पर्यटक आउन थालेको जानकारी दिए । पात्लेखेत होमस्टे व्यवस्थापन समितिका अध्यक्ष केशव बडालले पनि पछिल्लो समय काभ्रेमा पर्यटक भित्रिन थालेको बताए ।
‘भूकम्पअघिकै जस्तै पर्यटक चाप नबढे पनि ठप्पै भएको अवस्था छैन,’ उनले भने । नमोबुद्ध पर्यटन विकास उपभोक्ता समितिका सचिव कर्सङबज्र लामाले सुनसान पर्यटकीय स्थलमा बिस्तारै पर्यटक आउन थालेको जानकारी दिए ।
धुलिखेलमा मात्रै साना–ठूला गरेर करिब ३५ होटेल तथा रिसोर्ट छन् । पर्यटनका लागि प्रमुख गन्तव्य नमोबुद्ध क्षेत्रबाहेक धुलिखेल, पनौती, काशीभन्ज्याङ, नगरकोट, दोलालघाट, पलाञ्चोक भगवती, नारायणस्थान तिमाल, लाकुरी भञ्ज्याङ, साँगा, कोटतिमाल, दुतिको पहिरो, दाप्चा क्षेत्रलगायतका पर्यटकीय क्षेत्र मानिन्छन् । जिविस धुलिखेलका अनुसार जिल्लामा केही गाविसले ग्रामीण पर्यटन प्रवद्र्धनका लागि सञ्चालन गरेका होमस्टेमा पनि पर्यटक आगमन बढ्न थालको छ । पात्लेखेत, ढुङखर्क, बल्थली, कुशादेवी, धुलिखेल नगरपालिकामा होमस्टे छन् भने पर्यटकीय पदमार्ग १५ छन् ।
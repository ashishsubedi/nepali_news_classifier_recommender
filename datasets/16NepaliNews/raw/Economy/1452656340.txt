
﻿
अच्युत पुरी/नयाँ पत्रिकाकाठमाडौं, २९ पुस
नेपालको हवाई सुरक्षाका सम्बन्धमा आगामी महिना सचेतना अभियान कार्यक्रम सञ्चालन हुने भएको छ । वायुसेवा सञ्चालक संघ (आयोन) र विश्व खाद्य कार्यक्रम (डब्लुएफपी)ले आगामी फेबु्रअरी पहिलो साता ‘हवाई सुरक्षा सचेतना’का विषयमा नेपालमा अन्तर्राष्ट्रिय कार्यशाला सञ्चालनको तयारी गरिरहेका छन् ।
कार्यक्रममा हवाई सुरक्षाका जरुरी विषयमा अन्तर्राष्ट्रिय विज्ञ र प्रशिक्षक–प्राध्यापकले नेपालका सरोकारवालासँग अनुभव साटासाट गर्ने कार्यक्रम रहेको संघका कार्यकारी प्रमुख कमलेशकुमार बर्माले जानकारी दिए । ‘कार्यक्रममा नेपाली वायुसेवा क्षेत्रका सरोकारवाला सहभागी हुनेछन्,’ बर्माले भने, ‘वायुसेवा सञ्चालक, नियामक निकाय तथा प्राविधिकहरूलाई अन्तर्राष्ट्रिय विज्ञ–विशेषज्ञमार्फत प्रशिक्षित गराउने उद्देश्यले कार्यक्रम आयोजना गरिएको हो ।’
हवाई सुरक्षा, लाइसेन्सिङ, वायुसेवा सञ्चालन अनुमति (एओसी)लगायत विषयमा प्रश्न उठाउँदै युरोपेली युनियनले नेपाली वायुसेवालाई विगत दुई वर्षदेखि कालोसूचीमा राखेको छ । यस्ता कार्यक्रमले अन्तर्राष्ट्रिय नागरिक उड्डयन संगठन (आइकाओ), युरोपेली युनियनजस्ता निकायले नेपाली वायुसेवाका विषयमा उठाएका प्रश्न समाधान गर्न योगदान पुर्‍याउने विश्वास संघको छ ।
नेपाल नागरिक उड्डयन प्राधिकरण तथा संस्कृति, पर्यटन तथा नागरिक उड्डयन मन्त्रालयले सन् २०१६ भित्र युरोपेली युनियनको कालोसूचीबाट हट्ने गरी काम भइरहेको यसअघि नै सार्वजनिक गरिसकेका छन् ।
निजी क्षेत्रका वायुसेवा सञ्चालकहरूको छाता संगठन वायुसेवा सञ्चालक संघले विश्व खाद्य कार्यक्रमको सहयोगमा सन् २०१३ देखि यस प्रकारको कार्यक्रम आयोजना गर्दै आएको छ । पछिल्लो समय सन् २०१४ मा आयोजना भएको एभिएसन सेफ्टी अवारनेससम्बन्धी कार्यशाला सन् २०१५ भने भूकम्पका कारण रोकिएको थियो ।
विश्व खाद्य कार्यक्रमको एभिएसन युनिटले अन्तर्राष्ट्रिय हवाई सुरक्षाका विज्ञहरू नेपाल ल्याउन सहयोग गर्नेछ । विज्ञहरूले नेपाली पाइलट, इन्जिनियर तथा अपरेसन डिपार्टमेन्टका प्राविधिकसँग अन्तक्र्रिया गर्ने कार्यक्रम राखिएको संघको भनाइ छ । ‘यस क्षेत्रका सरोकारवाला एकै स्थानमा बसी विविध विषयमा छलफल हुन्छ,’ बर्माले भने, ‘यसबाट विश्वमा प्रचलनमा रहेका सुरक्षा संयन्त्रलाई नेपालको सन्दर्भमा लागू गराउन सरोकारवालालाई सहयोग पुग्नेछ ।’
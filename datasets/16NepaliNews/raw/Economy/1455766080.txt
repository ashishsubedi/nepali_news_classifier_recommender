
﻿काठमाडौं, ६ फागुन (कास) : अमेरिकी डलरसँग नेपाली रुपैयाँ हालसम्मकै कमजोर भएको छ । नेपाल राष्ट्र बैंकले बुधबारका लागि डलरको सटहीदर १०९.७७ पैसा तोकेको छ । अघिल्लो दिनको तुलनामा ४७ पैसा बढेर कीर्तिमान कायम गरेको हो । यसअघि फागुन ३ गते डलरको भाउ उच्च १०९.४८ रुपैयाँ पुगेको थियो ।
बजारमा बुधबार डलर ११० रुपैयाँसम्म कारोबार भएको छ । खुलाबजार सिद्धान्तअनुसार वाणिज्य बैंकहरूले विदेशी मुद्रा कारोबार गर्न आफैं दर निर्धारण गर्न सक्ने व्यवस्था छ ।
नेपाली रुपैयाँ डलरसँग कमजोर भएको कारण नेपाली अर्थतन्त्र भने होइन । भारतीय रुपैयाँ (भारु)सँग नेपाली रुपैयाँको स्थिर विनिमयदर रहेकाले भारुकै आधारमा डलरको भाउ तोक्ने गरिन्छ । यही कारण भारु कमजोर हुँदा डलरसँग नेपाली रुपैयाँ पनि कमजोर हुने र भारु बलियो हुँदा नेपाली रुपैयाँ पनि बलियो हुने गरेको छ ।
डलर बलियो हुँदा नेपालमा विदेशबाट रेमिट्यान्स पठाउने परिवारलाई बढी फाइदा हुन्छ । यसैगरी नेपालका निर्यातकर्ता व्यापारीलाई समेत बढी लाभ हुन्छ ।
डलर तिरेर विदेशबाट आयात गर्ने सामानको मूल्य बढी पर्न गई बजारमा महँगी बढ्छ । सरकारलाई विदेशी ऋण र साँवा भुक्तानीमा बढी भार पर्ने, विदेशबाट कच्चा पदार्थ ल्याएर उत्पादन गर्ने उद्योगको लागत बढ्न गई बजारमा महँगी बढ्ने सम्भावना छ ।
  डलर अहिलेसम्मकै महँगो        
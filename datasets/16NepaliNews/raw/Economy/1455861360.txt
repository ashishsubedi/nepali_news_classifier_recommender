
﻿७ फागुन, पोखरा  । बुधबारदेखि सुरु भएको लेखनाथ महोत्सवमा हिमालको चौँरीदेखि मरुभूमिको ऊँटसम्म एकसाथ अवलोकन गर्न पाइने भएको छ ।
लेखनाथ महोत्सवलाई दर्शनीय बनाउने लक्ष्यका साथ हिमाली भूभागमा पाइने चौँरीगाईदेखि मरुभूमिमा पाइने ऊँट र विश्वकै सबैभन्दा ठूलो चरा अस्ट्रिचलगायतका जनावर एकैसाथ अवलोकन गर्ने व्यवस्था मिलाइएको छ ।
महोत्सवस्थलभित्र चिडियाघर निर्माण गरी दर्शकलाई एकै ठाउँबाट हिमाली क्षेत्रमा पाइने चौँरीगाई (याक) र मरुभूमिमा पाइने ऊँटलाई एकै ठाउँमा देखाइएको आयोजक संस्था लेखनाथ उद्योग वाणिज्य सङ्घका सल्लाहकार तथा कक्ष व्यवस्थापन उपसमितिका संयोजक देवराज पन्थीले जानकारी दिए ।
उनका अनुसार दर्शकलाई एकै ठाउँबाट सबै प्रकारका जनावरको बारेमा जानकारी दिने उद्देश्यले विभिन्न जातका जनावर राखिएको छ ।
महोत्सवमा दर्शकले चौँरी, ऊँट, अस्ट्रिच, इमु, टर्कीलगायतका जनावर तथा चराको अवलोकन गर्ने र फोटो खिच्ने गरेका छन् ।
महोत्सवमा प्राचीनकालको सबैभन्दा ठूलो पृथ्वीबाट लोप भइसकेको जनावर डाइनोसरलगायत दुर्लभ जनावरको प्रतीक बनाएर विद्युतीय प्रणालीबाट चलायमान बनाइएको छ भने बच्चाका लागि फोटो खिचाउन साढे छ फिट अग्लो कुखुराको भालेको प्रतीक पनि राखिएको छ ।
महोत्सवको दोस्रो दिन बिहीबार दर्शकको राम्रै उपस्थिति भए पनि पोखरा बस व्यवसायी समितिको यातायात बन्दका कारण त्यसको केही प्रभाव परेको मूल आयोजक समितिका संयोजक लक्ष्मीप्रसाद त्रिपाठीले जानकारी दिए । रासस
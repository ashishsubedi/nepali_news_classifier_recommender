
﻿
जनार्दन बराल/नयाँ पत्रिकामुम्बई (भारत), २२ माघ
एसियाली क्षेत्रमा वित्तीय उपभोक्ताको संरक्षण चुनौतीपूर्ण रहेको विज्ञ तथा सरोकारवालाले बताएका छन् । भारतको मुम्बईमा बिहीबार सुरु भएको ‘एसियामा वित्तीय उपभोक्ता संरक्षणमा उदाउँदा प्रवृत्ति’ विषयक एसियाली सेमिनारमा उनीहरूले यस्तो बताएका हुन् ।
वित्तीय उपभोक्ताको संरक्षणमा कानुनी तथा संस्थागत सुधारको खाँचो रहेको उनीहरूले औँल्याए । उपभोक्तालाई वित्तीय सेवा र उत्पादनबारे जानकारी दिन वित्तीय शिक्षाको खाँचो रहेको पनि उनीहरूले बताए ।
विश्वका धनी देशहरूको संगठन (आर्थिक सहयोग एवं विकासका लागि संगठन ओइसिडी) र भारतीय प्रत्याभूति एवं विनिमय बोर्ड (सेबी)को संयुक्त आयोजनामा सेमिनार सुरु भएको हो । कार्यक्रममा विश्वका विभिन्न १६ देशका प्रतिनिधिको सहभागिता छ ।
कार्यक्रममा प्रस्तुति दिँदै एसियाली विकास बैंक इन्स्टिच्युटका डिन नाओयुकी योसिनोले एउटै कम्पनीले ४ वटा वासलात बनाउने प्रचलन एसियाली देशमा अहिले पनि व्याप्त रहेको बताए । ‘एसियाली क्षेत्रमा साना तथा मझौला उद्यमको बाहुल्य छ, उनीहरूले बैंक,
कर अधिकारी, श्रीमती र आफ्ना लागि छुट्टाछुट्टै वासलात बनाउँछन्,’ उनले भने, ‘वास्तविकभन्दा राम्रो वित्तीय अवस्था भएको वासलात नबनाई उनीहरू ऋण पाउन सक्दैनन् ।’
औपचारिक वित्तीय स्रोतबाट ऋण नपाउँदा उनीहरू साहूबाट महँगो ब्याजमा रकम लिन बाध्य हुने गरेको पनि योसिनोले बताए । ‘जापानमा त्यस्ता साहूलाई नियमन गर्दा ब्याजदर निकै घट्यो, यसैले साहूलाई नियमन गर्नुपर्ने देखिन्छ ।’ वित्तीय ज्ञान अभावमा साना उद्यमीले अपेक्षित प्रगति गर्न नसकेको पनि उनले बताए ।
कार्यक्रममा ओइसिडीका उपमहासचिव रिनतारो तमाकीले वित्तीय क्षेत्रको मुटु उपभोक्ता भएकाले सेवाप्रदायकले पनि उपभोक्तालाई केन्द्रमा राखेर काम गर्नुपर्नेमा जोड दिए । उपभोक्ताको संरक्षणका लागी उनीहरूलाई वित्तीय उत्पादनबारे जानकार बनाउनु र वित्तीय सेवाप्रति उपभोक्तामा विश्वास जगाउनु उत्तिकै जरुरी भएको उनको भनाइ छ ।
पछिल्लो समय एसियाका धेरै मुलुकले उपभोक्ता संरक्षणका लागि कानुनी र संस्थागत पूर्वाधारको विकास गरेको उनले बताए।
भारतको नेसनल इन्स्टिच्युट अफ सेक्युरिटिज मार्केटका निर्देशक सन्दीप घोसले विद्यालयमा विद्यार्थीलाई वित्तीय शिक्षा दिनुपर्ने आवश्यकता औँल्याए । ‘हामीले विद्यार्थीलाई विज्ञान र इतिहासका केही यस्ता कुरा पढाउँछौँ, जसको जीवनमा कुनै उपयोगिता हुँदैन, त्यसको साटो वित्तीय शिक्षाको पाठ्यसामग्री राखियो भने त्यसले विद्यार्थीको जीवनमा ठूलो अर्थ राख्छ,’ उनले भने ।
कार्यक्रममा नेपालबाट इन्स्टिच्युट फर फाइनान्सियल एजुकेसन एन्ड कम्युनिकेसन (आइएफइसी) नेपालका अध्यक्ष अच्युत वाग्लेलगायतका व्यक्ति सहभागी छन् । आइएफइसी नेपाल ओइसिडीको वित्तीय शिक्षाको अन्तर्राष्ट्रिय सञ्जाल (इन्फे)को एफिलिएट सदस्य हो ।
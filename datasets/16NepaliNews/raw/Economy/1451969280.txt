
﻿भैरहवा, २१ पुस – भारतीय नाकाबन्दी खुकुलो हुँदै गएपछि बेलहियाबाट २० दिनयता ५ सय इन्धन ट्यांकर भित्रिएका छन् । डिजल, पेट्रोल, एलपी ग्यास बुलेट र मटितेल गरी यो परिमाणमा इन्धन भित्रिएको हो । नाकाबन्दीको ४ महिनापछि अहिले सबैभन्दा बढी परिणाममा इन्धन र ग्यास भित्रिएको बेलहिया भन्सार कार्यालयका अधिकृत रवीन्द्र प्याकुरेलले जानकारी दिए । सीमावर्ती भारतीय बजारबाट अहिले विगतभन्दा निकै सहज रूपमा इन्धन तथा मालवाहक ट्रक भित्रिरहेका छन् । आइतबारमात्रै यो नाका हुँदै ४ सयभन्दा बढी ट्रक भित्रिएका थिए ।
इलाका प्रहरी कार्यालय बेलहियाका इन्चार्ज एवं प्रहरी निरीक्षक अभयविक्रम शाहका अनुसार पुस १ बाट २० पुससम्म २१७ ट्यांकर डिजल, २३० बुलेट एलपी ग्याससहित ४७ ट्यांकर पेट्रोल र ५ ट्यांकर मटितेल भित्रिएका छन् । २ सातादेखि बेलहिया नाका सहज बनेको छ । नाकामा आन्दोलनकारीको कुनै अवरोध छैन ।
नाका सहज बन्दै जाँदा भैरहवा भन्सार कार्यालयबाट हुने आयात–निर्यात पनि बढ्दै गएको छ । अन्य सामनसँगै उद्योगका कच्चापदार्थ एवं इन्धन र ग्यास आउने क्रमसमेत बढेको छ । वीरगन्ज नाका अझै नखुल्दा त्यहाँबाट हुने आयात अहिले सबै भैरहवाबाटै हुन थालेको छ । इन्धनदेखि साना सवारी साधन र कोलकाता बन्दरगाह हुँदै आउने सामान पनि अहिले बेलहिया नाका हुँदै भित्रिन थालेको भन्सार एजेन्ट संघ रुपन्देहीका अध्यक्ष कृष्णप्रसाद घिमिरेले जानकारी दिए ।
  बेलहियाबाट २० दिनमा ५ सय ट्यांकर इन्धन आयात        

﻿प्रकाश धौलाकोटी/नयाँ पत्रिकातेह्रथुम, २ फागुन
जिल्लामा पछिल्लो समय ढाका कपडा उद्योग विस्तार  हुँदै गएका छन् । उत्पादित ढाकाको स्वदेश तथा विदेशमा माग बढेसँगै तेह्रथुममा ढाका कपडा उद्योग खुल्ने क्रम बढेको हो ।
डेढ दशक शिक्षण पेसामा बिताएका रामसिंह आले अहिले जिल्लाकै सफल ढाका कपडा उद्यमी बनेका छन् । सदरमुकाम म्याङलुङमा श्रमजीवी ढाका कपडा उद्योग चलाएर बसेका उनले ६ सयभन्दा बढीलाई रोजगारी दिएका छन् ।
डेढ दशक लामो समय जागिरमा बिताउँदा परिवार पाल्नसमेत गाह्रो भएपछि उद्योग खोल्ने सोच बनाएर जागिर छोडेका उनले आफ्नो उद्योग र गाउँमा समेत धेरै बेरोजगारलाई रोजगारी दिएका छन् ।
‘पेन्सन् हुनै लाग्दा जागिरलाई बीचैमा छाडेर ढाका कपडा उद्यममा लागेँ, जागिर नछाडेको भए अहिलेसम्म विद्यालयमा केटाकेटीलाई कखरा सिकाउँदै हुन्थेँ होला, आलेले भने । जागिरले परिवारसमेत पाल्न नसकेको अवस्थामा आफैँ उद्योग खोलेपछि रोजगारी र आम्दानी दुवै बढाउन सकिने उनको अनुभव छ ।
०५२ मा आफ्नै घरमा उनले खोलेको श्रमजीवी ढाका कपडा उद्योगमा अहिले वार्षिक ५० लाख रुपैयाँभन्दा बढीको कारोबार हुन थालेको छ । बिए, बिएड् र बिकमसम्मको अध्ययन गरेका उनले जिल्लाका दर्जनभन्दा बढी विद्यालयका साना नानीलाई अक्षर चिनाउने काम गरे ।
‘त्यो समय शिक्षण पेसामा साह्रै राजनीतिक हस्तक्षेप हुन्थ्यो,’ उद्योगी आलेले भने, ‘दिक्क भएर जागिर नै छाडिदिएँ ।’ २०३९ मा जागिर सुरु गरी स्वेच्छिक अवकाश लिएका आलेजस्तै म्याङलुङकै पराजुली ढाका कपडा उद्योगका सञ्चालक ढंगराज पराजुली पनि सरकारी सेवाको जागिर बीचैमा छोडेर ढाका कपडा उद्योगमा लागेका सफल उद्यमी हुन् ।
०३९ मा लोकसेवा उत्तीर्ण गरी जागिर सुरु गरेका उनले २०५६ मा खरिदार पदबाटै राजीनामा दिएका थिए । उनले अरू केही वर्ष थप सेवा गरेका भए सरकारी नोकरी पेन्सन हुन्थ्यो । तर, नोकरी बीचैमा छाडिदिए । अहिले उनको उद्योगमा पनि ५ सयभन्दा बढी कामदारले रोजगारी पाएका छन् ।
सरकारी नोकरी बीचैमा छाडेर ढाका कपडा उद्योगमा लागेका यी दुवै उद्यमीले राष्ट्रियस्तरको पुरस्कारसमेत पाइसकेका छन् । यही उद्योगले उनीहरू दुवैलाई थाइल्यान्ड र बंगलादेशसम्म पुर्‍याइसकेको छ । ढाका कपडा व्यवसायले दिलाएको मान–सम्मान, पैसा र इज्जत सरकारी नोकरीको भन्दा धेरै माथि रहेको उद्यमी बताउँछन् । उद्योगमा अहिले ढाका कपडाका रुमाल, टोपी, टाई, चोलो, ब्लाउज, साडी, बर्की, सल, कुर्ता सुरुवाल, झोला, पर्स, हातेब्याग, टिसर्टलगायत कपडा उत्पादन हुन्छन् ।
पेन्सन हुनै लाग्दा सरकारी नोकरी छाडेका दुवैले आफ्नो उद्योगमा असहाय, बेरोजगार, बिहान–बेलुका हातमुख जोड्न धौ–धौ परेका, एकल महिला, द्वन्द्वपीडित, श्रीमान्ले छाडेर बेसहारा बनेकालगायत महिलालाई प्राथमिकतामा राखेर रोजगारी दिएको बताउँछन् ।
एउटा तानबाट सुरु गरेको उद्योगमा अहिले २ सयभन्दा बढी हातेतान छन् । घरमा रहेको उद्योगदेखि गाउँ–गाउँमा रहेका तानमा धागोको अभाव नहोस् भनेर उनले घरैमा ‘मनकामना थ्रेड इन्डस्ट्रिज’ नामक धागो उद्योगसमेत सञ्चालन गरेका छन् । उनी सबै तानमा आफ्नै उद्योगमा तयार गरिएको धागो पुर्‍याउँछन् । प्रत्येक तानमा धागो खेलाउने कामदारलाई बुट्टा र रङ पनि आफैँ दिन्छन् ।
उद्योगी आलेले आफ्नो उत्पादन नेपालका सबै जिल्लामा पुर्‍याएको दाबी गरे । नेपालको जुनसुकै स्थानमा हुने महोत्सव र प्रदर्शनीमा उनी आफ्नो उत्पादन बोकेर जान्छन् ।उनकै अगुवाइमा दशकअघि ‘एक गाउँ एक उत्पादन’ को अवधारणा अघि सारेर गाउँगाउँमा सुरु गरिएको ढाका कपडा बुनाइ अहिले जिल्लाको २ नगरपालिकासहित २१ वटै गाविसमा फैलिएको छ ।
तेह्रथुममा हाल २५ हजारभन्दा बढी ढाका उद्यमी रहेको घरेलु तथा साना उद्योग विकास समिति कार्यालयको अनुमान छ । ढाका कपडामा व्यवसायीको उत्साह, रुचि, लगानी र जाँगर देखेर कार्यालयले पनि आर्थिक तथा प्राविधिक सहयोग गरिरहेको वरिष्ठ उद्योग अधिकृत सत्यनारायण राईले जानकारी दिए ।
कार्यालयले गाउँ गाउँमै पुगेर तालिम, सीप र प्रविधि हस्तान्तरण गरिरहेको उनले बताए । प्रत्येक वर्ष काठमाडौंमा हुने हस्तकला वस्तुको राष्ट्रव्यापी प्रदर्शनीमा समेत यहाँका उद्यमीले तयार पारेका ढाका कपडा पठाइने गरिएको छ । बजारमा ढाका कपडा माग ठूलो रहेकाले ग्राहकले मागेजति उत्पादन गर्न नसकिएको उनीहरूको भनाइ छ ।

﻿सुकमाया शाही
मुगु, २५ चैत – घरको सानो कोठामा गरिने च्याउखेतीतर्फ यहाँका महिला आकर्षित भएका छन् । वनमा पाइने च्याउभन्दा घरमै खेती गरिने कन्ने जातको च्याउले बजारमा रामै्र मूल्य पाउन थालेपछि सदरमुकाम गमगढीनजिकैको कार्कीवाडा गाउँका महिलाहरु एकजुट भई स्याउखेतीमा लागेका हुन् ।
महिला तथा बालबालिका कार्यालय मुगुले शिव महादेव महिला विकास समूहका सदस्यहरुलाई आत्मनिर्भर बनाउन भन्दै सीपमूलक च्याउखेतीबारे ५ दिने तालिम पनि दिएको थियो । गत वर्षमात्र तालिम लिए पनि सदस्यहरूले व्यक्तिगत रूपमा च्याउखेती गर्दै आएका थिए ।
समूहकी अध्यक्ष झपकली कार्की एक वर्षसम्म समूहमा आबद्ध २२ जना सदस्यले एक्लाएक्लै खेती गरेर रामै्र कमाइ गरेपछि व्यक्तिगतभन्दा सामूहिक खेती गर्दा नाम पनि हुने र सहयोग पनि पाइने भएकाले सामूहिक खेतीतर्फ लागेको बताउँछिन् ।
त्यस्तै समूहकी सचिव अञ्जु मल्लले समूहमार्फत सदस्यहरुको विकास गर्ने र जिल्लाभरि रहेका विभिन्न समूहभन्दा फरक बनाउन सामूहिक खेती गरिएको बताइन् । समूहलाई महिला तथा बालबालिका कार्यालयले वस्तुगत सहयोग गरिरहेको कार्यालय प्रमुख हसिना सुवेदी पराजुलीले बताइन् । “हाम्रो सहयोग गणनामा आउँदैन । जिल्लाभरि रहेका समूहमध्ये जिल्लामै पहिलो पटक यो सामूहिक खेती गर्न महिला दिदीबहिनी अग्रसर हुनुभएकाले साथमा हातमात्र कार्यालयले दिएको छ,” उनले भनिन् ।
सदरमुकाम गमगढी बजार नजिक भएकाले पछिल्ला वर्षहरुमा साकाहारी र अन्य व्यक्तिहरुले पनि मासुको विकल्पका रूपमा खान थालेपछि च्याउले रामै्र बजार लिएको छ । जिल्ला कृषि विकास कार्यालयका कृषि प्रसार अधिकृत रामसुरत पाल यो जातको च्याउ खानाले मोटोपना घटाउने, मुटुरोगी सन्चो हुनेजस्ता कारणले पनि यसको बजार राम्रो भएको बताउँछन् ।
महिला समूहले गाउँको एक घर भाडामा लिएको छ भने सदस्यहरुलाई कामको जिम्मेवारी बाँडफाँड गरिएको छ । हाल बजारमा प्रतिकिलो च्याउको मूल्य ५०० रुपैयाँ छ ।
  मुगुका महिला सामूहिक च्याउखेतीमा        
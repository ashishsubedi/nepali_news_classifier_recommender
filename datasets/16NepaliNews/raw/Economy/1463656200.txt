
﻿काठमाडौं, ६ जेठ – सम्पत्ति शुद्धीकरण तथा आतंकवादी क्रियाकलापमा वित्तीय लगानी एवं कर छलीसम्बन्धी अनुसन्धान गर्न आन्तरिक राजस्व विभाग र सम्पत्ति शुद्धीकरण अनुसन्धान विभाग सहमत भएका छन् । सम्पत्ति शुद्धीकरण तथा आतंकवादी क्रियाकलापमा वित्तीय लगानी एवं कर छलीका जोखिम क्षेत्र पहिल्याई त्यसको निवारणका लागि संयुक्त वा अलग–अलग रूपमा जोखिम व्यवस्थापन गर्न दुवै निकायबीच सूचना आदान–प्रदान गर्नेसम्बन्धी सम्झौता भएको छ ।
सम्झौतापत्रमा आ–आफ्नो क्षेत्राधिकारका विषय सूक्ष्म अनुसन्धान तथा अन्वेषण  गरी निष्कर्षहरू एकआपसमा आदान–प्रदान गर्ने उल्लेख छ । दुवै निकायबीच अनुसन्धानको काम प्रभावकारी बनाइ अन्तरनिकाय सहयोग समन्वय र सहकार्यलाई प्रभावकारी बनाउन सम्झौता गरिएको हो । यस क्षेत्रमा काम गर्ने जनशक्तिको क्षमता विकासका साथै सूचना आदान–प्रदानलाई व्यवस्थित गर्न सम्पर्क व्यक्ति (फोकल पर्सन) तोक्ने सम्झौतामा उल्लेख छ । सम्झौता ५ वर्षसम्म मान्य हुने र पुनः नवीकरण गर्न सकिनेछ । सम्झौतामा भएका विषयलाई आवश्यकताअनुसार संशोधन गर्ने र व्यवस्थित अभिलेख आदान–प्रदान गर्ने सहमति पनि भएको छ ।
सम्झौतापत्रमा आन्तरिक राजस्वबाट विभागका महानिर्देशक चूडामणि शर्मा र सम्पत्ति शुद्धीकरण अनुसन्धान विभागका महानिर्देशक किशोरजंग कार्कीले हस्ताक्षर गरेका छन् ।
  आतंकवादी क्रियाकलापमा वित्तीय लगानी एवं कर छली रोक्ने सहमति        
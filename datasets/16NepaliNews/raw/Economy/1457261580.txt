
﻿
यज्ञ बञ्जाडे/नयाँ पत्रिकाकाठमाडौ, २३ फागुन
आउँदो १ साउनदेखि प्राथमिक सेयर निष्कासन (आइपिओ)मा लगानी गर्न डिम्याट एकाउन्ट (हितग्राही खाता) अनिवार्य रूपमा चाहिने भएको छ । शुक्रवार बसेको नेपाल धितोपत्र बोर्ड सञ्चालक समितिको बैंठकले उक्त निर्णय गरेको हो । प्राथमिक सेयर निष्कासन प्रक्रियालाई व्यवस्थित र प्रभावकारी बनाउनुका साथै स्वचालित विद्युतीय कारोबारलाई थप प्रभावकारी बनाउने उद्देश्यले उक्त निर्णय गरिएको बोर्डका प्रवक्ता नीरज गिरीले जानकारी दिए । ‘यो निर्णयबारे छिटै सूचना सार्वजनिक गरी सरोकारवालालाई जानकारी दिन्छौँ,’ उनले भने ।
अहिले दोस्रो बजार कारोबारमा मात्र डिम्याट खाता अनिवार्य गरिएको छ । आइपिओमा पनि डिम्याट खाता अनिवार्य भएपछि लगानीकर्ताले भौतिक सेयरका कारण भोग्नुपरेको अनावश्यक झन्झटबाट छुटकारा पाउनेछन् । यस्तै, आइपिओमा आफूलाई परेको सेयर र बोनस सेयर पनि सीधै डिम्याट खातामा जाने भएकाले लगानीकर्तालाई धेरै सजिलो हुने जानकार बताउँछन् ।
हाल दोस्रो बजारमा कुल ८ लाख ८३ हजार ६ सय ९३ जना लगानीकर्ता दर्ता भएका छन् । त्यसमध्ये पुरुष ६ लाख ८२ हजार ९ सय ८० जना, महिला १ लाख ९६ हजार ८ सय ९६ जना र संस्थागत लगानीकर्ता ३ हजार ८ सय १७ वटा रहेको नेपाल स्टक एक्सचेन्ज ९नेप्से०ले जानकारी दिएको छ । उल्लिखित तथ्यांक धितोपत्र ब्रोकर कार्यालयमा दर्ता भई सक्रिय रूपमा लगानी गर्दै आएका लगानीकर्ताको मात्र हो । उल्लिखित तथ्यांकमा प्राथमिक बजारका लगानीकर्ता समावेश गरिएका छैनन् । प्राथमिक लगानीकर्ताको यकिन तथ्यांक नभए पनि त्यस्ता लगानीकर्ता करिब १० लाखभन्दा धेरै रहेको अनुमान गरिएको छ । दोस्रो बजारका लगानीकर्ताले प्राथमिक बजारमा पनि लगानी गर्ने भएकाले यकिन तथ्यांक निकाल्न नसकिएको हो ।
परिवारबाहेकका व्यक्तिको नाममा सेयर हाल्न नपाइने एनआइबिएलको सेयरमा यो निर्देशन लागू नहुने
अब एकाघरबाहेकका परिवारको नाममा सेयरमा लगानी गर्न नपाइने भएको छ । गत बिहीबार नेपाल धितोपत्र बोर्डले यस्तो निर्देशन दिएको हो । प्राथमिक निष्कासनमा तेस्रो व्यक्तिको प्रयोगलाई निरुत्साहित गर्न र वास्तविक लगानीकर्ताले बजारबाट धेरै फाइदा लिन सकून् भन्ने उद्देश्यले बोर्डले यस्तो निर्देशन दिएको हो । नयाँ व्यवस्थाअनुसार दरखास्तवालाले एकाघर परिवारबाहेक एकभन्दा बढी दरखास्त फाराम समावेश गरी आवेदन दिएको अवस्थामा प्रत्येक दरखास्तवालाले आफ्नै खाताको एकाउन्टपेयी चेकमार्फत रकम जम्मा गर्नुपर्नेछ । ‘सो अनुसार नभएको अवस्थामा त्यस्ता दरखास्त फारामलाई रद्द गरिनेछ,’ बोर्ड्द्वारा जारी विज्ञप्तिमा भनिएको छ । तर, नेपाल इन्भेस्टमेन्ट बैंक (एनआइबिएल)को सेयरमा भने यो निर्देशन लागू हुनेछैन ।
यस्तै, सेयर निष्कासन तथा बिक्री प्रबन्धकले हरेक दिन जम्मा भएको आवेदन फाराम र रकमको प्रारम्भिक विवरण बोर्डमा बुझाउनुपर्ने भएको छ । सार्वजनिक निष्कासनको समयमा प्रत्येक दिन कति रकम र के–कति आवेदन परेको छ भन्ने तथ्यांक सार्वजनिक नहुँदा फैलिने विभिन्न किसिमको अन्योलता कम गर्न बोर्डले यस्तो निर्देशन दिएको हो । यस्तै, प्राथमिक निष्कासन बन्द भएको ३ दिनभित्र कुल आवेदन र रकमसम्बन्धी अन्तिम विवरण बोर्डमा पेस गर्नुपर्ने सेयर निष्कासन तथा बिक्री प्रबन्धकलाई बोर्डले निर्देशन दिएको छ । सार्वजनिक निष्कासनमा आवेदन दिएका लगानीकर्तालाई रकम फिर्ता गर्दा (आवेदन दिएकोमध्ये सेयर नपरेको रकम) अनिवार्य रूपमा दरखास्तवालाको खातामार्फत भुक्तानी गर्नुपर्ने निर्देशन पनि बोर्डले दोहोर्‍याएको छ ।
उल्लिखित निर्देशन एनआइबिएल बैंकको एफपिओ सेयरमा निष्कासन प्रक्रियामा लागू नहुने धितोपत्र बोर्डका प्रवक्ता नीरज गिरीले बताए । उनका अनुसार गत शुक्रबार सेयर निष्कासन तथा बिक्री प्रबन्धक नागरिक लगानी कोषसँगको छलफल पछि एनआइबिएलको सेयर निष्कासन प्रक्रियामा उक्त निर्देशन लागू नहुने निर्णय गरिएको हो । उनले भने, ‘एनआइबिएलको सेयर यो निर्देशन जारी हुनुपहिले नै निष्कासन भएकाले ती व्यवस्था लागू हँुदैन ।’
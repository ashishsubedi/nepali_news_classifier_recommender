
﻿
नयाँ पत्रिकाकाठमाडौं ३ माघ
नेपाल एसोसिएसन अफ टुर एन्ड ट्राभल एजेन्ट्स (नाट्टा)ले आइतबारका लागि निर्धारित संस्थाको कार्यसमिति निर्वाचनमा वर्तमान अध्यक्षको नाम दुरुपयोग गरिएको भन्दै कारबाहीको माग गरेको छ ।
निर्वाचनमा अध्यक्षका ३ प्रत्यासीमध्ये १ प्रत्यासीलाई वर्तमान अध्यक्ष डिबी लिम्बूले भोट मागेको एसएमएस शनिबार ६००१ बाट प्रेसित भएपछि नाट्टाले यसको खण्डन गरेको हो ।
अध्यक्ष लिम्बूले आकस्मिक प्रेस विज्ञप्ति निकाल्दै निर्वाचनका वेला अध्यक्षले कुनै पनि समूहलाई समर्थन गर्न नहुने विषयप्रति सचेत रहेको उल्लेख गरेका छन् । ‘अध्यक्षको नाम बदनियतपूर्वक दुरुपयोग भएकोमा नाट्टा स्तब्ध भएको छ,’ जारी विज्ञप्तिमा भनिएको छ, ‘यस्तो गतिविधि गर्नेमाथि कडा कानुनी कारबाही गरिनुपर्छ ।’
संस्थाको ५२औँ साधारणसभा तथा कार्यसमितिको निर्वाचन कार्यक्रम आइतबारका लागि तोकिएको छ । नाट्टा पर्यटन क्षेत्रको सबैभन्दा पुरानो व्यावसायिक संस्था हो ।
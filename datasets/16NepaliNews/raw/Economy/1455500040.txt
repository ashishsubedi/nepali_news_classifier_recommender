
﻿तीन बैंकले ६ महिनामै १ अर्ब नाफा कटाए
नयाँ पत्रिकाकाठमाडौं, ३ फागुन
चालू आर्थिक वर्षको पहिलो ६ महिनामा मुलुकका २१ वाणिज्य बैंकले १२ अर्ब ४ करोड खुद नाफा कमाएका छन् । दोस्रो त्रैमासको वित्तीय विवरणअनुसार बैंकहरूको मुनाफा उत्साहजनक देखिएको हो । पुस मसान्तमा कायम ३० वाणिज्य बैंकमध्ये ९ वटाले अझैसम्म वित्तीय विवरण प्रकाशित गरेका छैनन् । नेपाल धितोपत्र बोर्डको व्यवस्थाअनुसार हरेक त्रैमास सकिएको ३० दिनभित्र बैंकहरूले वित्तीय विवरण अनिवार्य रूपमा प्रकाशित गर्नुपर्ने हुन्छ ।
आर्थिक वर्षको पहिलो ६ महिनामा तीनवटा वाणिज्य बैंकको खुद नाफा १ अर्ब नाघेको छ । सो अवधिमा नबिल बैंकले १ अर्ब ३५ करोड खुद नाफा कमाएको छ । त्यस्तै, नेपाल इन्भेष्टमेन्ट बैंकले १ अर्ब ८ करोड र नेपाल बैंकले १ अर्ब ५ करोड मुनाफा आर्जन गरेका छन् । वित्तीय विवरण प्रकाशित गरेकामध्ये ग्रान्ड बैंकले सबैभन्दा कम १४ करोड ९१ लाख नाफा आर्जन गरेको छ । ग्रान्ड प्रभु बैंकसँग मर्ज भइसकेको छ ।

भूकम्प र नाकाबन्दीका कारण नेपाल राष्ट्र बैंकले साउन मसान्तमा तिर्नुपर्ने ऋणको सावाँब्याज भुक्तानी गर्ने समय चैत मसान्तसम्मलाई बढाइदिएकाले बैंकहरूको वित्तीय विवरण उत्साहजनक देखिएको बैंकरहरूले बताएका छन् । प्रोभिजनिङअघिको सञ्चालन मुनाफामा पनि नबिल बैंक र इन्भेष्टमेन्ट बैंक नै अगाडि देखिएका छन् । नबिलले करिब १ अर्ब ९१ करोड र इन्भेष्टमेन्टले करिब १ अर्ब ७६ करोड प्रोभिजनिङअघिको सञ्चालन मुनाफा आर्जन गरेका छन् । त्यस्तै, हिमालयन, एभरेष्ट र ग्लोबल आइएमई बैंकले समेत १ अर्ब रुपैयाँभन्दा बढी प्रोभिजनिङअघिको सञ्चालन मुनाफा आर्जन गरेका छन् ।
पुससम्ममा चारवटा वाणिज्य बैंकले २ अर्बको हाराहारीमा खुद ब्याज आम्दानी गरेका छन् । कृषि विकास बैंकले १ अर्ब ९९ करोड, नबिलले १ अर्ब ९३ करोड, नेपाल बैंकले १ अर्ब ८१ करोड र नेपाल इन्भेष्टमेन्टले १ अर्ब ६६ करोड खुद ब्याज आम्दानी गरेका हुन् । हिमालयन, एभरेष्ट, ग्लोबल आइएमई र एसबिआई बैंकले पनि १ अर्बभन्दा बढी खुद ब्याज आम्दानी गरेका छन् । नेपालका बैंक तथा वित्तीय संस्थाको आम्दानीको प्रमुख स्रोत ऋणमा लगाउने ब्याज रहँदै आएको छ ।
सबैभन्दा कम खराब कर्जा हुने बैंकमा भने सानिमा बैंक अगाडि देखिएको छ । पुस मसान्तमा सानिमाको खराब कर्जा कुल कर्जाको ० दशमलव ५ प्रतिशत मात्रै छ । त्यस्तै, कम खराब कर्जा हुने बैंकहरूको सूचीमा एसबिआई, स्ट्यान्डर्ड चार्टर्ड, सेन्चुरी र एभरेष्ट अग्रपंक्तिमा छन् ।

﻿जिडिपी २१ खर्ब ६१ अर्ब, नेप्सेको बजार पुँजीकरण १४ खर्ब ७ अर्बयज्ञ बञ्जाडे/नयाँ पत्रिकाकाठमाडौं, २७ फागुन
कुल गार्हस्थ उत्पादन (जिडिपी)को तुलनामा नेपाली सेयर बजारको अनुपात ६५ प्रतिशत पुगेको छ । अघिल्लो वर्षको तुलनामा यो अनुपात साढे १८ प्रतिशतले बढी हो । आर्थिक वर्ष २०७१/७२ को अन्त्यमा यस्तो अनुपात ४६ दशमलव ५७ प्रतिशत रहेको थियो ।
अहिले नेपालको जिडिपी २१ खर्ब ६१ अर्ब १७ करोड रहेको छ भने नेपाल स्टक एक्सचेन्ज (नेप्से)को बजार पुँजीकरण १४ खर्ब ७ अर्ब ६१ करोड पुगेको छ । विगतमा नेप्से १ हजार १ सय ७५ पुग्दा जिडिपीसँगको अनुपात ५४ दशमलव ८२ प्रतिशत रहेको थियो ।
पछिल्ला केही सातायता सेयरबजार परिसूचक नेप्से उच्च दरले बढेर १ हजार ३ सय बिन्दुमाथि पुगेपछि बजार पुँजीकरण वृद्धिमा राम्रो टेवा पुगेको हो । अघिल्लो वर्षसम्मको नेप्सेको उच्च बिन्दु १ हजार १ सय ७५ रहेकामा यो वर्षको सुरुवातसँगै १ हजार २ सय ६ बिन्दुमा पुगेको थियो । करिब २ महिनाअघि त्यो बिन्दु पनि पार गरेर नेप्से १ हजार ३ सय दशमलव ६ मा बन्द हुन पुगेको छ । यो सँगै सेयर बजारको आकार पनि उच्च दरले बढेको हो ।
विगतको तुलनामा यो वर्ष नेप्सेमा केही नयाँ कम्पनी थपिनुका साथै ठूलो मात्रामा सेयर (बोनस र हकप्रद) संख्या थपिएकाले बजार पुँजीकरण बढेको सेयर विश्लेषक रवीन्द्र भट्टराईले बताए । उनका अनुसार विगतमा सेयर संख्या कम हुँदा सेयर मूल्य बढेका कारणले समग्र नेप्से पनि बढेको थियो । तर, अहिले बजारमा ठूलो मात्रामा सेयर थपिनुका साथै सेयर मूल्य पनि बढेको छ । यसले छोटो समयमा बजार पुँजीकरण धेरैले बढाएको भट्टराईको तर्क छ । बजार पुँजीकरणको वृद्धिसँगै अहिले जोखिम पनि घटेको उनले दाबी गरे । उनले भने, ‘विगतमा सेयर संख्या र मूल्य धेरै हुँदा जोखिम धेरै थियो, अहिले सेयर संख्या वृद्धिसँगै जोखिम पनि घटेको छ ।’
सामान्यतया सेयर बजारलाई अर्थतन्त्रको ऐनाका रूपमा हेरिन्छ । सेयर बजारको परिसूचक र आकारका आधारमा अर्थतन्त्रको अवस्था मूल्यांकन गरिन्छ । तर, नेपाली सेयर बजारले अर्थतन्त्रको प्रतिनिधित्व गर्न नसकेको आवाज पनि आइरहेका छन् । नेप्सेमा सूचीकृत कम्पनीमध्ये करिब ८५ प्रतिशत अंश बंैक तथा वित्तीय संस्था र बिमा कम्पनीको छ । सोही कारण अहिले अर्थतन्त्रमा आएको परिवर्तनले भन्दा पनि वित्तीय क्षेत्रमा आएको परिवर्तनबाट नेप्से बढी प्रभावित हुँदै आएको उनीहरूको तर्क छ ।
तर, सेयर विश्लेषक भट्टराई भने सेयर बजारले अर्थतन्त्रको प्रतिनिधित्व गरेको बताउँछन् । उनका अनुसार अल्पकाल (छोटो समयमा)मा सेयर बजारले अर्थतन्त्रको प्रतिनिधित्व नगरेको देखिए पनि दीर्घकालमा पूर्ण रूपमै प्रतिनिधित्व गर्छ । भट्टराईले भने, ‘अल्पकालमा केही समय बजारले अस्वाभाविक दिशा समाते पनि दीर्घकालमा स्वत: अर्थतन्त्रको दिशा अनुसार नै हिड्छ ।’
गत पुससम्म नेप्सेमा २ सय ३० वटा कम्पनी सूचीकृत भएका छन् । गत वर्षको सोही अवधिमा यो संख्या २ सय ३२ रहेको थियो । केही बैंक तथा वित्तीय संस्था आपसमा गाभिएकाले सूचीकृत कम्पनीको संख्या घट्न गएको हो । यस्तै, नेप्सेमा सूचीकृत कम्पनीको चुक्ता पुँजी वार्षिक बिन्दुगत आधारमा ३५ दशलमव ९ प्रतिशतले बढेर गत पुससम्म २ सय ५२ अर्ब १२ करोड पुगेको छ । यसैगरी, गत पुससम्म थप ७ अर्ब ६९ करोड रुपैयाँबराबरको धितोपत्र सूचीकृत भएका छन् । त्यसमध्ये १ अर्ब ७४ करोड रुपैयाँको साधारण सेयर, १ अर्ब ४६ करोडको हकप्रद सेयर, २ अर्ब ७९ करोडको बोनस सेयर र १ अर्ब ७० करोडबराबरको डिबेन्चर रहेको नेप्सेले बताएको छ ।
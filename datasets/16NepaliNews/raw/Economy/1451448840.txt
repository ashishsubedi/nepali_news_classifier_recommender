
﻿
नयाँ पत्रिका काठमाडौं, १५ पुस
तराई मधेस आन्दोलन र भारतको नाकाबन्दीले चालू आर्थिक वर्ष ०७२/७३ को चार महिनामा सरकारले ४९ अर्ब ७८ करोड रुपैयाँ राजस्व गुमाएको छ । मंसिरसम्ममा १ खर्ब ६२ अर्ब ५९ करोड राजस्व संकलन लक्ष्य राखिएकामा १ खर्ब १२ अर्ब ८१ करोड रुपैयाँ मात्र राजस्व संकलन भएको हो ।
अर्थ मन्त्रालयका अनुसार, मंसिरसम्ममा लक्ष्यको ६९ प्रतिशत मात्रै राजस्व असुली भएको छ । आन्तरिक राजस्व लक्ष्यको तुलनामा ८२ प्रतिशत मात्रै उठेको छ । नाकाबन्दीले गर्दा भन्सारतर्फको असुली ५९.७२ प्रतिशतमा सीमित भएको अर्थ मन्त्रालयले जनाएको छ ।
आन्तरिक राजस्वको लक्ष्य ५७ अर्ब ३६ करोड ९१ लाख र भन्सारतर्फको लक्ष्य ७८ अर्ब २३ करोड ४ लाख रहेकोमा असुली क्रमश: ४७ अर्ब १ करोड ३७ लाख र ४६ अर्ब ४७ करोड ३७ लाख रुपैयाँ मात्र भएको हो ।
मंसिरमा भन्सार राजस्व उठ्तीमा केही सुधार देखिएको छ । तर, वीरगन्ज नाकाको अवरोध नहटेसम्म भन्सार असुलीमा सकारात्मक परिवर्तन नआउने अर्थ मन्त्रालयले बताएको छ ।
आन्तरिक उत्पादनमा कमी, न्यून आयात र आपूर्ति प्रणालीमा देखिएको असहज अवस्थाले गर्दा मूल्यवृद्धिमा चाप परेको अर्थ मन्त्रालयले जनाएको छ ।
‘समीक्षा अवधिमा पुँजीगत खर्च ६ प्रतिशतको हाराहारीमा मात्र भएको छ, खर्च गर्ने समय करिब ४५ प्रतिशत सकिइसकेको हुँदा पुँजीगत खर्च लक्ष्यअनुसार नहुने र चालू खर्चसमेत प्रभावित हुने देखिएको छ,’ अर्थ मन्त्रालयले उल्लेख गरेको छ, ‘यसले गर्दा राष्ट्रिय प्राथमिकताका आयोजनाको समेत पुनप्र्राथमिकीकरण गर्नुपर्ने अवस्था छ ।’
मन्त्रालयमा मंगलबार भएको समीक्षा बैठकमा अर्थ मन्त्री विष्णुप्रसाद पौडेलले असहज अवस्थामा देखिएको न्युन राजस्व पूर्तिका लागि उच्च मनोबलका साथ काम गर्न कर्मचारीलाई निर्देशन दिएका छन् ।

﻿यज्ञ बञ्जाडे/नयाँ पत्रिकाकाठमाडौं, २४ पुस
नेपालमा वार्षिक करिब ५ अर्ब रुपैयाँबराबरको यार्सागुम्बा संकलन हुँदै आएको छ । राष्ट्र बैंैकले बिहीबार सार्वजनिक गरेको ‘यार्सागुम्बाले अर्थतन्त्रमा परेको प्रभाव’ विषयक अध्ययन प्रतिवेदनले यस्तो देखाएको हो । यार्सागुम्बाको औसत बजार मूल्य प्रतिकिलो २० लाख रुपैयाँका आधारमा आव ०७०/७१ मा ४ अर्ब ९२ करोड रुपैयाँबराबरको यार्सागुम्बा संकलन भएको राष्ट्र बैंैकले बताएको छ ।
हाल नेपालका २५ जिल्लामा यार्सागुम्बा संकलन गर्न सकिन्छ । तर, १२ वटा जिल्ला (दार्चुला, म्याग्दी, डोल्पा, रुकुम, जुम्ला, मनाङ, गोरखा, सिन्धुपाल्चोक, बझाङ, मुगु, संखुवासभा र रसुवा)मा मात्र यसको व्यावसायिक संकलन हुँदै आएको अध्ययन प्रतिवेदनमा उल्लेख छ ।
यार्सागुम्बा संकलनबाट उल्लेख्य रूपमा राजस्व उठ्ने गरेको पनि अध्ययनले बताएको छ । ‘यार्सागुम्बा संकलनका लागि प्रवेश शुल्कको माध्यमबाट स्थानीयस्तरमा प्रत्येक वर्ष हिमाली जिल्लामा उल्लेख्य राजस्व संकलन हुने गरेको छ,’ अध्ययन प्रतिवेदनमा भनिएको छ । त्यस्तै, संकलित यार्सागुम्बा निकासीका लागि छोडपुर्जी बनाउँदा प्रतिकेजी १० हजार रुपैयाँका दरले राजस्व लाग्छ । सोही कारण अनौपचारिक तवरले हुने यार्सागुम्बाको कारोबारलाई औपचारिक माध्यमभित्र ल्याउन सकेमा राज्यलाई थप राजस्व प्राप्त हुने देखिन्छ ।
यस्तै, यार्सागुम्बा संकलनका लागि हरेक वर्ष डोल्पामा मात्रै ४० हजारभन्दा बढी मानिस त्यस क्षेत्रमा जाने र उनीहरू सरदर १३ दिन संकलन क्षेत्रमा बस्ने गरेका छन् । ०७१ सालमा मात्रै करिब डेढलाखभन्दा धेरै मानिस औपचारिक तवरले यार्सागुम्बा संकलन गर्न गएको अध्ययनले देखाएको छ । यसैगरी, जुम्ला, मनाङ, दार्चुलालगायत यार्सागुम्बा पाइने दर्जनौँ ठाउँमा हरेक वर्ष हजारौँको संख्यामा मानिस यार्सागुम्बा संकलन गर्न जान्छन् । यसले सो क्षेत्रका न्यून आय भएका, पिछडिएका, दलित, जनजातिसहित धेरैलाई आंशिक रोजगारी प्रदान गरेको अध्ययन प्रतिवेदनमा उल्लेख छ ।
यार्सागुम्बाले ग्रामीण जीवनस्तरमा उकास्न ठूलो मद्दत पुगेको बताइएको छ । ‘यार्सागुम्बाको आम्दानीले हिमाली क्षेत्रका वासिन्दाका लागि आवश्यक खाद्यान्न सामग्री खरिद, भौतिक पूर्वाधार निर्माण तथा शिक्षा र स्वास्थ्यका क्षेत्रमा ठूलो योगदान पुर्‍याएको छ,’ प्रतिवेदनमा भनिएको छ । प्रतिगोटा यार्सागुम्बाको औसत मूल्य ८ सय रुपैयाँका दरले प्रतिव्यक्ति दैनिक ९ हजार २ सय आम्दानी गर्दै आएका छन् । प्रत्येक संकलकले औसत वार्षिक १ लाख २० हजार रुपैयाँ र औसत परिवार संख्या ५ जनाका दरले यार्सागुम्बा संकलन तथा व्यापारबाट मात्रै प्रतिपरिवार वार्षिक करिब ६ लाख आम्दानी गर्दै आएको बताइएको छ । यार्सागुम्बा संकलनका महिनामा हिमाली जिल्लाका सदरमुकाममा आर्थिक गतिविधिमा उच्च दरले वृद्धि हुने गरेको छ । सदरमुकाममा मौद्रिक कारोबार बढेकै कारण ती महिनामा नगद मुद्राको माग पनि बढेको छ । सोही कारण राष्ट्र बैंकले ठूलो मात्रामा नगद प्रवाह गर्दै आएको बताएको छ ।
यार्सागुम्बा व्यापारीमध्ये करिब ४० प्रतिशतले बैंक तथा वित्तीय संस्थाबाट ऋण तथा सापटी लिँदै आएको अध्ययनले देखाएको छ । यस्तै, २० प्रतिशत आफ्नै वचतबाट, १७ प्रतिशतले साथी/छिमेकीबाट र २३ प्रतिशतले अन्य स्रोतबाट पुँजी जुटाउँदै आएको देखिएको छ ।
औषधिजन्य गुण रहेको यार्सागुम्बा एक बहुमूल्य जडीबुटी हो । यार्सागुम्बा बजारमा यसको आपूर्तिको दृष्टिकोणले चीनपछि नेपाल दोस्रो ठूलो राष्ट्र हो । यार्सागुम्बाको प्रमुख बजार चीन हो । राष्ट्रिय तथा अन्तर्राष्ट्रिय बजारमा यसको उच्च मूल्य तथा अधिक मागका कारण विगत केही वर्षयता नेपालमा पनि यसको संकलन एवं बिक्रीवितरण कार्यमा हिमाली जिल्लाका बासिन्दा निकै आकर्षित हुने गरेका छन् ।
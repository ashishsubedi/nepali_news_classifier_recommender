
﻿अजित अधिकारी/नयाँ पत्रिका
रक्सौलमा नेपाललाई दिने तेल छैन
करिब ५ महिनादेखि नेपालले रक्सौल डिपोबाट तेल उठाएको छैन । रक्सौल डिपो नेपाललाई तेल बाँड्नकै लागि आइओसीले निर्माण गरेको हो । लामो समयसम्म राख्दा तेल घट्छ, त्यसैले त्यहाँ आइओसीले नेपाललाई दिने तेल मौज्दात राखेको थिएन । डिपोमा नेपाललाई दिन करिब १ हजार किलोलिटर पेट्रोल मात्रै छ । तर, पछिल्लो समय रक्सौलबाट थोरै परिमाणमा हवाई इन्धन भैरहवा नाका हुँदै आइरहेको थियो ।
नेपालका लागि छुट्टै तेल
रक्सौलमा आइओसीको बरौनी रिफाइनरीबाट तेल ल्याएर भण्डारण गरिन्छ । अढाइ सय किलोमिटर टाढाको दूरीबाट रक्सौलमा स्थानीयस्तरका लागि र नेपालका लागि भनेर बेग्लाबेग्लै तेल आउँछ । ‘भारतकै स्थानीयस्तरमा वितरण गर्न करसहितको इन्धन रिफाइनरीबाट रक्सौलमा आउँछ,’ निगम प्रवक्ता मुकुन्द घिमिरेले भने, ‘नेपालका लागि कर छुट गरिएको इन्धन ल्याई भण्डारण गरिन्छ ।’ नेपाल पठाउने तेलमा अन्त:शुल्क र भन्सारलगायत छुट छ ।
वीरगन्ज हुँदै रक्सौलबाट तेल ल्याउने ट्यांकर
सामान्य अवस्थामा दैनिक २ सय २० वटासम्म ट्यांकरले वीरगञ्ज नाका हुँदै रक्सौल पुगेर पेट्रोल, डिजेल, मट्टीतेल र हवाई इन्धन ल्याउने गरेका छन् । तर, नाकाबन्दीपछि वीरगन्ज नाकाबाट वारपार गर्ने ट्यांकरलाई विराटनगर र भैरहवा नाकाबाट तेल ओसार्न लगाइयो ।
बेग्लै नाकाबाट तेल ओसार्ने ट्यांकरको विवरण आइओसीको केन्द्रमा पठाउनुपर्छ । केन्द्रले स्वीकृति दिएको जानकारीपछि मात्रै आइओसीका डिपोले तेल भर्छन् ।
निगम प्रवक्ता मुकुन्द घिमिरेले सामान्य अवस्थामा वीरगन्ज हुँदै रक्सौल पुगेर तेल ल्याउने अनुमति पाएका ट्यांकरलाई नाकाबन्दीपछि विराटनगर र भैरहवाबाट तेल ल्याउन मिल्ने गरी रुट तय गरिएको बताउँछन् । अहिले रक्सौलबाट तेल ल्याउने भएपछि पुन: ती ट्यांकरको अनुमति वीरगन्जबाटै लिनुपर्छ । ‘पहिलेकै जस्तो वीरगन्ज हुँदै रक्सौलबाट तेल ल्याउने ट्यांकरको विवरण आइओसीको केन्द्रमा पठाएका छौँ,’ उनले भने, ‘अब केन्द्रले भोलि (सोमबार) स्वीकृति दिएको जानकारी पाएपछि मात्रै आइओसीका डिपोले हाम्रो ट्यांकरमा तेल हाल्न थाल्छन् ।’
तेल भर्न पुगेका ट्यांकर कुन नाका हुँदै फर्कने भन्ने विवरण आइओसीका प्रत्येक डिपोले परीक्षण गर्ने गरेको उनले जानकारी दिए ।
बरौनीले कम दियो ग्यास
नेपालमा आइओसीको बरौनी रिफाइनरीबाट सबैभन्दा धेरै ग्यास आउँछ । यहाँबाट सामान्य अवस्थामा कुल खपतको आधा (मासिक १४ हजार टन) ग्यास ल्याउने समझदारी छ । पछिल्लो समय दैनिक ३० बुलेटसम्म ग्यास दिइरहेको बरौनीले बिहीबार र शुक्रबार ६–६ बुलेट मात्रै दिएको छ ।
निगम प्रवक्ता घिमिरेले सोमबार आइओसी अधिकारीसँग कुरा गरेर बरौनीबाट लोडिङ बढाउन पहल गर्ने जानकारी दिए ।
‘बरौनी रिफाइनरीले बिहीबार र शुक्रबार ६–६ बुलेट मात्रै ग्यास दिएको छ,’ उनले भने, ‘सोमबार नै आइओसी अधिकारीसँग कुरा गरेर लोडिङ बढाउन पहल गर्छु ।’ निगमले बरौनीबाहेक हल्दियाबाट १२ हजार, मुथुराबाट ६ हजार र पानीपत रिफाइनरीबाट २ हजार टन ग्यास ल्याउने समझदारी गरेको छ ।
केही दिनपछि मात्रै रक्सौलबाट लोडिङ
रक्सौल नाका शुक्रबारदेखि खुल्यो । तर, शनिबार र आइतबार भारतमा बिदा पर्छ । बिदा परेका कारण रक्सौलबाट तेल ओसार्ने प्रक्रिया तत्कालै थाल्न समस्या भएको निगमले जनाएको छ । ‘वीरगन्ज नाका हुँदै तेल ओसार्ने ट्यांकरको अनुमति लिने प्रक्रिया एक–दुई दिनमै टुंगो लाग्छ,’ प्रवक्ता घिमिरे भने, ‘रक्सौल डिपोमा पनि नेपाललाई दिने तेलको मौज्दात बिस्तारै बढ्छ । त्यसपछि आयात पूर्ण रूपले सुचारु हुन्छ ।’
सामान्य अवस्थामा रक्सौलबाट निगमले दैनिक पेट्रोल ५–७ लाख लिटर, डिजेल १५–१६ लाख लिटर, हवाई इन्धन ४–६ लाख लिटर र मट्टीतेल ५० हजारदेखि १ लाख लिटरसम्म आपूर्ति गर्दै आएको थियो, जुन कुल आयातको करिब ७० प्रतिशत हो ।
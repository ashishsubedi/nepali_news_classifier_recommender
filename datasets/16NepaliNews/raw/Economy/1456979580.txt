
﻿श्रवण देउवा/नयाँ पत्रिकाकैलाली, २० फागुन
नाकाबन्दीका कृषकले पर्याप्त रासायनिक मल नपाउँदा यस वर्ष कैलालीमा गहुँ उत्पादनमा ह्रास आउने भएको छ । कैलालीमा कृषकले अघिल्ला वर्ष ठूलो मात्रामा गहुँ लगाए पनि यस वर्ष मलखादको अभाव घटेको छ । यस वर्ष समयमा पानी नपर्दा पनि गहुँ उत्पादनमा कमी आउने सम्भावना रहेको जिल्ला कृषि विकास कार्यालय कैलालीको तथ्यांकले देखाएको छ ।
‘नाकाबन्दीका कारण केही हेक्टर जमिन बाँझै छ, गहुँलाई आवश्यक पर्ने समयमा वर्षा पनि भएको छैन,’ कृषि विकास कार्यालयका वरिष्ठ कृषि विकास अधिकृत युवराज पाण्डेले भने, ‘यो समस्याले गर्दा यस वर्ष कैलालीमा गहुँ उत्पादन घट्ने देखिएको छ ।’
गहुँ रोप्ने समयमा र वेला–वेलामा पानी आवश्यक हुने जानकारी उनले दिए । कात्तिकयता कैलालीमा खेतीलाई उपयोगी हुने गरी वर्षा भएको छैन ।
‘गहुँ रोप्ने समय र गहुँमा बाली लाग्ने समयमा वर्षा भए उत्पादन राम्रो हुन्छ, तर यस वर्ष गहुँ रोपेदेखि नै पानी परेको छैन,’ रतनपुर गाविसका किसान पतिराम चौधरीले भने । यसले गर्दा गहुँमा बाली नलाग्ने अवस्था आएको उनले बताए ।
अन्न उत्पादनमा कैलाली देशमै पाँचौँ स्थानमा पर्छ । कैलाली जिल्लामा गहुँ खेती हुने ३४ हजार ४ सय हेक्टर जमिनमध्ये यस वर्ष ३३ हजार हेक्टरमा मात्र खेती गरिएको जिल्ला कृषि विकास कार्यालयका सूचना अधिकारी तथा योजना अधिकृत खेमराज जोशीले जानकारी दिए । गत वर्ष कैलालीको ३४ हजार हेक्टर जमिनमा गहुँ खेती
गरिएको थियो ।
गत वर्ष कैलालीमा ८८ हजार ५ सय ९५ मेट्रिक टन गहुँ उत्पादन भएको थियो । ‘पानी नपर्दा कतै गहुँमा बाली नलाग्ने हो कि भन्ने देखिएको छ,’ उनले भने ।
यस वर्ष जिल्ला कृषि विकास कार्यालयले २ सय ८१ टन उन्नत जातको गहुँको बिउ ३५ प्रतिशत अनुदानमा किसानलाई वितरण गरेको थियो । गत वर्ष २ सय ६१ टन बिउ वितरण गरिएको थियो ।
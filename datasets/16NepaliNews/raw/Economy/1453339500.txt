
﻿सचेन गौतम/नयाँ पत्रिका काठमाडौं, ७ माघ
नेपाल विद्युत् प्राधिकरणका कार्यकारी निर्देशक मुकेशराज काफ्लेको कार्यसम्पादन मूल्यांकनको प्रक्रिया अलपत्र परेको छ । ऊर्जा मन्त्रालयले काफ्लेको सुरुका तीन महिना र ६ महिनाको कार्यसम्पादन मूल्यांकनको विषयलाई अहिलेसम्म टुंग्याउन सकेको छैन ।
मन्त्रालय र काफ्लेबीच भएको कार्यसम्पादन सम्झौता गत १३ कात्तिकमै एक वर्ष पूरा भएको छ । तर, त्यसको तीन महिना पुग्न लाग्दासमेत मन्त्रालयले काफ्लेको वार्षिक कार्यसम्पादन मूल्यांकन प्रक्रिया अगाडि बढाउन नसकेको हो ।
काफ्लेसँग भएको कार्यसम्पादन सम्झौताको बुँदा नम्बर १० मा ढिलाइ नगरी कार्यकारी निर्देशकको तीन महिना, ६ महिना र त्यसपछि वार्षिक रूपमा कार्यसम्पादन मूल्यांकन हुने व्यवस्था छ । कार्यकारी निर्देशकमा निरन्तरता दिने/नदिने भन्ने कार्यसम्पादन मूल्यांकनकै आधारमा तय हुने दुई पक्षबीच भएको सम्झौतामा उल्लेख छ । तर, ऊर्जा मन्त्रालयको नेतृत्व गरिरहेका उपप्रधानमन्त्री टोपबहादुर रायमाझीले काफ्लेको वार्षिक कार्यसम्पादन मूल्यांकन गर्न अझैसम्म समिति गठन
गरेका छैनन् ।
६ महिनाको कार्यसम्पादन मूल्यांकनको विषयमा अझैसम्म टुंगो नलगाएर सम्झौताको उल्लंघन गरिएको मन्त्रालय स्रोतले बतायो । ‘६ महिनाको कार्यसम्पादन मूल्यांकनको विवाद समाधान भएको छैन, पहिलेको मूल्यांकन सही भनी सम्झौताअनुसार कारबाहीको प्रक्रिया अगाडि बढाउनुपर्‍यो या गलत भनी कार्यकारी निर्देशकलाई कार्यसम्पादनमा उत्तीर्ण भएको जानकारी दिनुपर्‍यो,’ उनले भने, ‘मन्त्रालयमा हाजिर गराउने निर्णय पनि फिर्ता भएको छैन, तर, कार्यकारी निर्देशक प्राधिकरणमै काम गरिरहेका छन् ।’ उपप्रधानमन्त्री रायमाझीले मौखिक रूपमा काफ्लेलाई काम गर्न निर्देशन दिएका थिए ।
मन्त्रालय र काफ्लेबीच १३ कात्तिक ०७१ मा कार्यसम्पादन सम्झौता भएको थियो । तत्कालीन ऊर्जासचिव राजेन्द्रकिशोर क्षेत्रीको समितिले काफ्लेको ३ र ६ महिनाको एक सय पूर्णाङ्कमा मूल्यांकन गर्दा ४७ दशमलव ३३ अंक दिएको थियो । मन्त्रालयका अनुसार, काफ्ले कार्यसम्पादन मूल्यांकनमा न्यूनतम प्राप्ताङ्क ल्याउन नसकी अनुत्तीर्ण भएका हुन् । सम्झौतामा न्यूनतम प्राप्ताङ्क ५० रहने व्यवस्था छ ।
यसमा चित्त नबुझी काफ्ले पुनर्मूल्यांकनका लागि मन्त्रालयमा निवेदन दिएका थिए । पूर्वऊर्जासचिव बालानन्द पौडेल नेतृत्वको पुनर्मूल्यांकन समितिले क्षेत्री नेतृत्वको समितिको मूल्यांकनलाई सही मानी आवश्यक कारबाहीका लागि प्रक्रिया अगाडि बढाउन सिफारिस गरेको थियो ।
काफ्ले पुनर्मूल्यांकन पनि चित्त नबुझाई विवाद समाधानका लागि प्रधानमन्त्री कार्यालयमा निवेदन दिएका थिए । प्रधानमन्त्री कार्यालयले विवाद समधानका लागि स्वतन्त्र प्यानल गठन गर्न आवश्यक भए प्रक्रिया अगाडि बढाउन ऊर्जा मन्त्रालयलाई आग्रह गरेको थियो । ऊर्जा मन्त्रालय स्रोतका अनुसार, मूल्यांकनबापत काफ्लेले पाएको ४७ दशमलव ३३ प्रतिशत अंकलाई विवाद समाधानका नाममा बढाउन र घटाउनसक्ने अवस्था रहँदैन ।
तर, समय सकिएकाले स्वतन्त्र प्यानल गठनको आवश्यक नभएको ऊर्जा मन्त्रालयले बताएको छ । ऊर्जासचिव सुमनप्रसाद शर्माले कार्यकारी निर्देशकको कार्यसम्पादन मूल्यांकनको प्रक्रिया अगाडि बढ्ने बताए । ‘उपप्रधानमन्त्रीज्यूसँग छलफल गरी मूल्यांकन समिति गठनको प्रक्रिया छिट्टै सुरु हुन्छ,’ सचिव शर्माले भने ।
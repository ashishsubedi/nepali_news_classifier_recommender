
﻿भीमकुमार बाँस्कोटा
पाँचथर, १९ फागुन – फिदिम बजारको सडक कालोपत्रे नभइन्जेलसम्म ‘फिदिमको रातो माटो’ भनेर माटोको निकै चर्चा हुन्थ्यो । फिदिमलाई चिनाउने पहिलो आधार थियो यहाँको रातो माटो । तर, सकारात्मक पक्षबाट हैन, फिदिमलाई आलोचना गर्नुपर्दा रातो माटोको कुरा जोडिन्थ्यो ।
वर्षामा रातो माटोको हिलो र हिउँदमा धुलोले हैरान हुन्थे मानिस । वर्खामा पानीले गलेको रातो माटो कपडामा लागेपछि निकै मेहनत गरेर धुँदा पनि नजाने र चिम्टाइलो रातो माटोमा चिप्लेर हैरान हुन्थे । सडक कालोपत्रे भएपछि त्यही माटो राम्रो आम्दानीको स्रोत बनेको छ । घर पोत्न र लिप्न फिदिमको रातो माटो उत्तम भएपछि व्यावसायिक रूपमा फिदिमको रातो माटोको कारोबार सुरु भएको छ ।
अहिले फिदिम–४ चारखम्बेका भीम शिगुले रातो माटोको व्यवसाय सुरु गरेका छन् । उनले माटो बेचेर मनग्य आम्दानी गरिरहेका छन् । मेची राजमार्गअन्तर्गत चारखम्बेदेखि केही माथिको खुला जग्गा भाडामा लिएर माटो खनेर बेच्दै आएका उनले वार्षिक लाखौं रुपैयाँ कमाउँदैछन् ।
दसैंपछिमात्रै २०० सय बोराभन्दा बढी रातो माटो बेचेको उनले बताए । “प्रतिबोरा ७० रुपैयाँमा बिक्री हुने गरेको छ,” उनले भने । घर लिप्नका लागि यहाँको माटो पाँचथरसहित छिमेकी जिल्ला ताप्लेजुङ, तेह्रथुमको आठराई क्षेत्र, इलाम, झापा तथा काठमाडौंसम्म बिक्री हुने गरेको छ । यहाँको माटोको रङ एकदम चमकदार छ ।
“ग्राहकले बिनाहिचकिचाहट किन्छन् । दसैं–तिहारमा त माग धान्नै गाह्रो हुन्छ,” उनले भने । दसैंको पूर्वसन्ध्यामा भने माटो खन्न ज्याला दिएर कामदार राख्ने गरेका छन् । यसपालिको दसैंमा करिब ७० ट्रयाक्टर माटो बिक्री गरेको उनले बताए । शिगुले जस्तै चारखम्बेकै ज्ञानु खतिवडा पनि माटोको व्यवसाय गर्छन् । दसैंजस्ता चाडबाडमा सबैभन्दा धेरै माटोको कारोबार हुने व्यवसायी बताउँछन् । चाडपर्व नपरेका बेला व्यवसायीले मागअनुसार माटो खनेर बेच्ने गरेका छन् ।
चारखम्बेका सनम तामाङ, चन्द्र ढुंगानालगायतले पनि माटो बिक्री गर्दै आएका छन् । रातो माटोको बिक्री बढेसँगै व्यवसायीमात्रै नभई माटो खन्नेलाई पनि मालमाल भएको छ ।
  माटो बेचेर मनग्य आम्दानी        
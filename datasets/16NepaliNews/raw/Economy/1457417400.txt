
﻿भैरहवा/ उद्योग व्यापार संगठन रुपन्देहीको नवौँ वार्षिक साधारणसभा तथा पाँचौँ अधिवेशन सम्पन्न भएको छ । वार्षिक साधारणसभा तथा अधिवेशन उद्घाटन उपप्रधान तथा ऊर्जामन्त्री टोपबहादुर रायमाझीले गरेका हुन् ।
कार्यक्रममा मन्त्री रायमाझीले १० वर्षभित्र १० हजार मेगावाट बिजुली उत्पादन गर्ने लक्ष्यसहित सरकारले काम गरिरहेको जानकारी दिए । उनले संविधान बनिसकेकाले सबै दल एकजुट भई आर्थिक क्रान्तिमा लाग्नुपर्ने आवश्यकता औँल्याए ।
भूकम्पले ध्वस्त संरचना पुनर्निर्माण, पूर्वाधार विकास र औद्योगिक क्षेत्रका लागि ऊर्जा आवश्यक भएकाले सरकारले गुरुयोजना बनाएर काम गरिरहेको उनको भनाइ छ ।
नेपाल राष्ट्रिय उद्योग व्यापार संगठनका केन्द्रीय अध्यक्ष कृष्ण आचार्यले स्वाधीन र आत्मनिर्भर अर्थतन्त्र निर्माणको बाधक ऊर्जा संकट भएकाले सरकार र निजी क्षेत्र मिलेर जलविद्युत् उत्पादन बढाउनुको विकल्प नभएको बताए ।
कार्यक्रममा संगठनका अध्यक्ष खिमबहादुर खत्री, संघका निवर्तमान अध्यक्ष मनीषकुमार जोशी, महासचिव नारायणप्रसाद भण्डारीलगायतले भैरहवामा औद्योगिक व्यापार मेला तथा महोत्सव आयोजना गर्न स्थायी जग्गा नभएकाले भैरहवामण्डपका लागि जग्गा उपलब्ध गराउन, बुटवल–बेलहिया १३२ केभिए
प्रसारण लाइन यथाशक्य छिटो विस्तार गर्न, भैरहवाको विशेष आर्थिक क्षेत्र सञ्चालनमा देखिएका नीतिगत कठिनाइ अन्त्य गरी सञ्चालनमा ल्याउन माग गरेका थिए । उद्योग व्यापार संगठन रुपन्देहीको नवौँ वार्षिक साधारणसभा तथा पाँचौँ अधिवेशनले नारायण भण्डारीको अध्यक्षतामा नयाँ कार्यसमिति निर्विरोध चयन गरेको छ ।
कार्यसमिति उपाध्यक्षमा डा. रिश्रीराज शर्मा र ग्रिस त्रिपाठी चयन भएका छन् । त्यसैगरी, महासचिवमा अनिलकुमार ज्ञवाली, सचिवमा दर्पण श्रेष्ठ, कोषाध्यक्षमा सचिन रोक्का र सहकोषाध्यक्षमा टीकाराम भट्टराई निर्विरोध चयन भएका छन् ।

﻿
गणेश लम्साल/नयाँ पत्रिकाविराटनगर, ६ माघ
भन्सार यार्ड साँघुरो हुँदा विराटनगर जोगबनी नाकाबाट मालबाहक सवारीसाधन नेपाल भित्रिन समस्या पर्दै आएको छ । सोही कारण जोगबनी नाकामा सधैँ जाम हुने गरेको छ ।
अर्थ मन्त्रालयलाई भन्सार कार्यालयको यार्ड साँघुरो रहेको जानकारी भए पनि अस्थायी भन्सार यार्ड स्थापना अनुमति नदिँदा जोगबनी नाकाबाट बढी मालबाहक सवारीसाधन नेपाल भित्रिन नसकेका हुन् ।
भारतको जोगबनीस्थित कस्टमले जाँच पास गराएका मालबाहक सवारी लैजान नेपाली उद्योगी व्यापारीलाई आग्रह गर्दै आएको छ । तर, नेपालतर्फ विराटनगर भन्सारको यार्डमा दैनिक २ सयभन्दा बढी मालबाहक सवारी अटाउने क्षमता नभएकाले जोगबनी नाकामा हप्तौँदेखि जाममा परेका मालबाहक साधन नेपाल भित्रिन पाएका छैनन् ।
मालबाहक सवारी सहज रूपमा नेपाल भित्रिन नपाउँदा उद्योगी व्यपारीले करोडौँ रुपैयाँ घाटा व्यहोर्नुपरेको उधोग संगठन मोरङले जनाएको छ । संगठन अध्यक्ष शिवशंकर अग्रवालले अस्थायी यार्ड सञ्चालन गरी सीमामा होल्ड भएका सवारी नेपाल ल्याउन आग्रह गर्दै भन्सार विभागलाई पत्राचार गरिए पनि सुनुवाइ नभएको बताए ।
उनले भने, ‘भन्सारको ढिलासुस्तीका कारण समयमै अस्थायी यार्ड सञ्चालन हुन नसक्दा उद्योगीले करोडौँ घाटा खानुपरेको छ ।’ उद्योगी व्यापारीको आग्रहपछि जुटमिलको बाहिरी मैदानमा केही खाली गाडी लगेर पार्किङ गरिए पनि मालबाहक सवारीको अस्थायी यार्ड सञ्चालन भएको छैन ।
भारतको अघोषित नाकाबन्दीपछि जोगबनी नाकाबाट मालबाहक सवारीसाधन उल्लेख्य संख्यामा नेपाल भित्रिन थालेपछि २ सय सवारी मात्र अटाउने क्षमताको विराटनगर भन्सारको यार्ड साँघुरो भएको हो ।
यार्ड साँघुरो भएकाले मालबाहक सवारी यत्रतत्र सडकमा पार्किङ गरिराख्नुपर्ने बाध्यता छ । सोही कारण सहज रूपमा सवारीसाधन नेपाल भित्र्याउन १ किलोमिटर उत्तरको बन्द अवस्थाको विराटनगर जुटमिल मैदानलाई अस्थायी भन्सार यार्डका रूपमा प्रयोग गर्न उद्योगी व्यापारीले आग्रह गरेका हुन् ।
भन्सार ऐनअनुसार विभागले चाहे आवश्यकताअनुसार अस्थायी भन्सार र यार्ड सञ्चालन गर्न पाउने व्यवस्था छ । अस्थायी यार्ड सञ्चालन गर्ने उद्योगीको आग्रहअनुसार भन्सार विभागले अनुमतिका लागि अर्थ मन्त्रालयमा परिपत्र गरिसकेको छ । तर, अर्थको बेवास्ताका कारण जोगबनी नाकामा अस्थायी यार्ड सञ्चालनमा ढिलाइ भएको हो ।
विराटनगर भन्सार प्रवक्ता राजेश ढुंगानाले अस्थायी यार्ड सञ्चालन गर्न विभागमा परिपत्र भइसकेको र प्रक्रिया अगाडि बढेको जानकारी पाइए पनि सञ्चालन अनुमति नआएको जानकारी दिए । उद्योगी व्यापारीका अनुसार विराटनगर जुटमिल मैदानमा दैनिक सयौँ मालबाहक सवारी पार्किङ गर्न सकिन्छ ।
ग्रिनच्यानल प्रणाली लागू गरिए बढीभन्दा बढी मालबाहक सवारी नेपाल भित्रिन पाउनेछन् । उद्योग संगठन मोरङ अध्यक्ष शिवशंकर अग्रवाल तराई मधेस आन्दोलनको बहानामा भारतले नेपालमा रहेका आफ्ना सबै गाडी लगिसके पनि नेपालले आफ्ना गाडी ल्याउन सकेको छैन ।
उद्योग संगठन मोरङका कार्यकारी सचिव सोम अधिकारीका अनुसार हाल विराटनगर जोगबनी नाकामा अझै १५ देखि १७ सय गाडी औसतमा १० दिनसम्म रोकिने गरेका छन् । सोही कारण ५ हजार डिस्टेन्सन र ५ हजार ड्यामरेज शुल्कले तिर्दा १० दिनमा १५ हजार गाडीले १५ करोड आर्थिक भार व्यहोर्नुपर्ने अवस्था छ ।

﻿कृष्ण न्यौपाने
दमौली, २३ पुस- व्यास नगरपालिकाको आर्थिक वर्ष ०७३/०७४ को अनुमानित बजेट सार्वजनिक गरिएको छ । बिहीबार दमौलीमा आयोजित संघीय लोकतान्त्रिक गणतन्त्र पछिको नवौं नगरपरिषद्को बैठकबाट पारित नीति, कार्यक्रम र बजेट सार्वजनिकीकरण समारोहमा नगरपालिकाका कार्यकारी अधिकृत रामचन्द्र पौडेलले आगामी आ.व.को बजेट सार्वजनिक गरेका हुन् ।
सार्वजनिक बजेट अनुसार आगामी आर्थिक वर्षका लागि १७ करोड ३८ लाख ३५ हजार रुपैयाँ अनुमान गरिएको छ । जसमध्ये आन्तरिक स्रोतबाट ४ करोड २० लाख ९६ हजार आम्दानी हुने अनुमान गरिएको छ ।
बाह्य स्रोततर्फ सामाजिक सुरक्षा ३ करोड, नगरपालिका अनुदान २ करोड २७ लाख ९९ हजार, जगेडा कोष २ करोड ५ लाख, वातावरणमैत्री १ करोड, एलजिसिडिपी १ करोड, नगर विकास कोष ऋण १ करोड, रजिष्ट्रेशन शुल्क ६० लाख, स्थानीय विकास शुल्क कोष ५९ लाख, सडक बोर्ड नेपाल ४५ लाख, स्वास्थ्यचौकी एवं दमौली खानेपानी २४ लाख, जिल्ला विकास समिति १ लाख र अन्य स्रोतबाट ९७ लाख ४० हजार रुपैयाँ रहने अनुमान गरिएको कार्यकारी अधिकृत पौडेलले बताए ।
व्यय तर्फ प्रशासनिक खर्च ३ करोड ९ लाख ५० हजार, विकास खर्च तर्फ १४ करोड २८ लाख ८५ हजार विनियोजन गरिएको छ । विकास बजेट मध्ये भौतिक पूर्वाधारतर्फ ५ करोड ९० लाख २० हजार, सामाजिक विकास तर्फ ४ करोड ६३ लाख ७५ हजार, संस्थागत विकास तर्फ २ करोड ८० लाख ४० हजार, वातावरण तथा सरसफाई तर्फ ७१ लाख र आर्थिक विकास तर्फ २३ लाख ५० हजार रुपैयाँ विनियोजन गरिएको छ ।
कार्यकारी अधिकृत पौडेलले सहभागितामूलक तथा समावेशी ढंगले योजना तर्जुमाका विभिन्न चरणहरु पूरा गरी छनौट भएका सबै योजना तथा कार्यक्रमलाई नगरपरिषद्बाट बजेट विनियोजन गर्न नसकिएकाले त्यस्ता योजनालाई इलाकास्तरीय योजना तर्जुमा बैठक मार्फत् जिल्ला तथा केन्द्रमा पठाउने बताए ।
आ.व. ०७३÷०७४ का लागि अनुमान गरिएको बजेट गत आर्थिक वर्ष भन्दा ५ करोड २३ लाख ४० हजार रुपैयाँले बढि हो । आ.व. ०७२÷०७३ मा व्यास नगरपालिकाको बजेट १२ करोड १४लाख ९५ हजार रुपैयाँ रहेको थियो ।
आर्थिक वर्ष २०७३÷०७४ को नीति तथा कार्यक्रममा नगरपालिकाले ग्रामीण वडाहरुमा खानेपानी, सरसफाई, विद्युतीकरण, सडकको स्तरोन्नति लगायतका कार्यक्रमलाई प्राथमिकतामा राखेको छ । त्यस्तै नगरमा सार्वजनिक यातायातलाई व्यवस्थि तगर्नको लागि व्यास–१ करङकाठमा रहेको निर्माणाधीन बसपार्कमा अत्याश्यक भौतिक पूर्वाधार निर्माण गरी अस्थायी रुपमा सवारी साधनको पार्किङको थालनी गरिने कार्यकारी अधिकृत पौडेलले बताए ।
वैशाख १२ गते आएको भूकम्पको कारण नगरपालिका क्षेत्रभित्र भएको क्षतिलाई सम्बोधन गर्न पूर्ण क्षति भएका भवनहरुको पुर्ननिर्माण गर्न आगामी आ.व.सम्म दर्ता हुन आउने गाह्रोवाल प्रविधिका घरहरुको नक्सापासमा लाग्ने दस्तुर छुट दिने र पिलरवाला प्रविधिका घरहरुको हकमा नगरपालिकामा लाग्ने राजस्वको ५० प्रतिशत दस्तुर छुट दिने नीति नगरपालिकाले लिएको छ ।
एक वडा एक उत्पादनलाई जोड
आवधिक योजनाद्वारा प्रमुख प्राथमिकतामा निर्दिष्ट कृषि क्षेत्रलाई टेवा पुग्ने किसिमले एक वडा एक उत्पादनको नीति अवलम्बन गर्ने नीति नगरपालिकाले लिएको छ । जसका लागि प्रथम चरणमा सुन्तला उत्पादनको प्रवल सम्भावना रहेको व्यास नगरपालिकाको वडा नम्बर १२ लाई सुन्तला ग्रामको रुपमा विकास गर्ने नीति अवलम्बन गरिनेछ ।
  व्यास नगरपालिकाको बजेट १७ करोड ३८ लाख        
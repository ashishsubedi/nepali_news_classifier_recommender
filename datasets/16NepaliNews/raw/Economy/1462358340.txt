
﻿कृष्ण रिजाल/नयाँ पत्रिका काठमाडौं, २२ वैशाख
भैरहवास्थित विशेष आर्थिक क्षेत्र (सेज)मा लगानी गर्न चिनियाँ, कोरियाली र ताइवानी लगानीकर्ताले इच्छा देखाएका छन् । उनीहरूले सेजमा उद्योग स्थापनाका लागि औपचारिक एवं अनौपचारिक रूपमा इच्छा देखाएको सेजका कार्यकारी निर्देशक चण्डिकाप्रसाद भट्टले बताए । 
उद्योग मन्त्रालय तथा सेजको कार्यालयमै आएर चिनियाँ, कोरियाली र ताइवानी लगानीकर्ताले भैरहवा सेजमा उद्योग स्थापना गर्न आफूहरू तयार रहेको बताएका हुन् । ‘ती मुलुकका लगानीकर्ताले हामीलाई औचारिक एवं अनौपचारिक भेटमा सेजमा उद्योग स्थापनाका लागि आफूहरू तयार रहेको बताएका छन्’ उनले भने, ‘हामीले उनीहरूलाई रीत पुर्‍याएर आउन आग्रह गरेका छौँ ।’
विदेशी लगानीकर्ताले सेजमा खाद्यान्न, कृषि एवं सूचना प्रविधिमा आधारित उत्पादनमूलक उद्योगमा लगानी गर्न इच्छा देखाएका हुन् । उनीहरूले सेजमा उद्योग स्थापनाका प्रक्रिया, त्यहाँको सम्भावना एवं सरकारी नीतिका बारेमा चासो दिएको उनले बताए । ‘विदेशी र स्वदेशी उद्योगीले भैरहवा सेजलाई चासोका रूपमा हेरेका छन्,’ उनले भने, ‘लगानीकर्ताको चासोले भैरहवा सेजमा उल्लेखनीय मात्रामा उद्योग सञ्चालनमा आउन सक्ने अनुमान गर्न सकिन्छ ।’
सेज सञ्चालक समितिले मंगलबार उद्योग स्थापनाका लागि बोलपत्र माग गर्दै छ । आगामी ९० दिनभित्र उद्योगीले सेजमा उद्योग स्थापनाका लागि प्रस्ताव हाल्नुपर्ने हुन्छ । सेजमा कम्तीमा २ करोड रूपैयाँ लगानी गरेर ७५ प्रतिशत उत्पादन निर्यात गर्ने उद्योगलाई स्थापनाको स्वीकृति दिने कार्यविधिमा उल्लेख छ ।
गत वर्ष गरेको बोलपत्र आह्वानउपर १२ वटा कम्पनीले सेजमा उद्योग स्थापनाका लागि आसयपत्र दिएका थिए । सेजमा स्थापना पञ्चकन्या ग्रुप, किरण सुज (गोल्ड स्टार), सिद्धार्थ पेट प्लास्ट इन्डस्ट्रिज, लुम्बिनी आप्रेल प्रालि, प्रकाश एग्रो इन्डस्ट्रिज प्रालि, कैलाश कुण्ड कन्सट्रक्सन एन्ड कन्सलटेन्ट प्रालि, उच्च हिमाल प्रोडक्ट्स, तयाल इन्डस्ट्रिज प्रालिलगायत कम्पनीले आसयपत्र दिएका थिए । तर, तत्कालीन कार्यविधि परिमार्जन भएसँगै सबै कम्पनीको आसयपत्र स्वत: रद्द भएको उनले बताए । यी सबै कम्पनीले सेजमा उद्योग खोल्न पुन: प्रस्ताव पेस गर्न सक्नेछन् ।
मन्त्रिपरिषद्ले अघिल्लो सेजको परिमार्जित कार्यविधि पारित गर्दै भाडादरसमेत घटाएको छ । परिमार्जित कार्यविधिमा सेजको भाडादर मासिक २० रुपैयाँ प्रतिवर्गमिटर तोकिएको छ । परिमार्जित कार्यविधिले सेजमा उद्योग सञ्चालनका लागि दिइने स्वीकृतिको प्रक्रियालाई समेत छोट्याएको छ । भाडादर घटाइएको तथा प्रक्रियासमेत सरल पारिएकाले सेजमा लगानीकर्ता आकर्षित हुने कार्यकारी निर्देशक भट्टले बताए ।
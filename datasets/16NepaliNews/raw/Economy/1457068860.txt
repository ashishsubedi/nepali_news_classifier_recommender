
﻿
वीरेन्द्र ओली –
नेपालमा खपत हुने जुत्ता–चप्पलमध्ये ६५ प्रतिशतभन्दा बढी स्वदेशी ब्रान्डको बजार हिस्सा रहेको छाला जुत्ता उत्पादकहरूको दाबी छ । उनीहरूका अनुसार स्कुल, कलेज तथा कार्यालयमा प्रयोग हुने छाला जुत्तामा स्वदेशी उत्पादनको हिस्सा ७० प्रतिशतभन्दा बढी छ । बलियो, आकर्षक तथा नयाँ मोडलका जुत्ता उत्पादन हुन थालेपछि नेपालीहरूको आकर्षण स्वदेशी जुत्तामा बढ्न थालेको छ । नेपालमा स्वदेशी जुत्ताको बजार हरेक वर्ष न्यूनतम १० प्रतिशतले बढिरहेको शिखर सुज इन्डस्ट्रीका कार्यकारी निर्देशक रामकृष्ण प्रसाईंले बताए । ‘हरेक वर्ष जुत्ता–चप्पल मार्केटको बजार बढ्दै गए पनि आयात भने घट्दै गएको छ,’ उनले भने, ‘यसले पनि स्वदेशी उत्पादनप्रति ग्राहकको रुचि बढेको देखाउँछ ।’
स्वदेशी जुत्ता–चप्पलको बजार बढेसँगै जुत्ता उत्पादनमा लगानी गर्नेहरू पनि बढिरहेका छन् । अहिले नेपालमा करिब ५ सयको संख्यामा साना–ठूला जुत्ता उद्योगहरू सञ्चालनमा छन् । ती उद्योगहरूमा २ लाख ५० हजारभन्दा बढीले रोजगारी पाइरहेका छन् । जुत्ता उद्योगमा काम गर्ने साधारण कालिगढले मासिक कम्तीमा ८ हजार रुपैयाँ कमाइ गर्छन् । अनुभवका आधारमा सीप बढाउँदै यस्ता कामदारले मासिक ५० हजार रुपैयाँसम्म कमाइ गर्न सक्छन् ।
नेपालमा सञ्चालित जुत्ता–चप्पल उद्योगहरूले आफ्नो क्षमताका आधारमा १० जनादेखि ५ सय जनासम्म कामदारलाई रोजगारी प्रदान गर्दै आएका छन् । जुत्ता उद्योगमा रोजगारी पाउन सजिलो पनि छ । सीप, लगनशीलता तथा एकै स्थानमा बसेर काम गर्न सक्ने व्यक्ति जुत्ता उद्योगमा उपयुक्त हुन्छ । यसका लागि साधारण साक्षर भए पनि पुग्छ । उद्योगमा उत्पादन हुने जुत्ताको साइज चिनेर जोडा मिलाउन सक्ने साक्षर भए पुग्छ । जुत्ता उद्योगका अधिकांश कामदारहरूले सोल र लेदर टाँस्ने पेस्टिङको काम गर्छन् । यो उद्योगबाट आम्दानी पनि आकर्षक हुन थालेपछि अहिले शिक्षितहरूको बाहुल्य बढ्दै छ ।
नेपालमा स्वदेशी उत्पादनले वार्षिक वार्षिक ५ देखि ६ करोड रुपैयाँ बराबरको व्यवसाय गर्ने प्रसाईंको भनाइ छ । तर, स्वेदशी उत्पादन भनिए पनि जुत्ता चप्पलका लागि आवश्यक कच्चा पदार्थका लागि भने भारत र चीनबाट आयात हुने कच्चा पदार्थमा नै निर्भर हुनुपर्ने रन सुज उद्योगका प्रबन्ध निर्देशक रुद्र न्यौपानेले बताए ।महिला र सामान्य साक्षर जनशक्ति
जुत्ता–चप्पलमा उद्योगका काम गर्न धेरै साक्षर जनशक्तिको आवश्यक पर्दैन । उत्पादन उद्योगमा अधिकांश पेस्टिङको काम हुन्छ । यो कार्य एकै स्थानमा बसेर, ठूलो बल नलगाई गर्न सकिन्छ । त्यसैले पनि पछिल्लो समय महिलाको आकर्षण उद्योगमा बढेको छ । त्यस्तै, सामान्य अक्षर चिन्न सक्ने जनशक्तिले पनि यो काम सजिलै गर्न सक्छन् । कामदारहरूले आफ्नो अनुभव, क्षमता तथा दक्षताको आधारमा कमाइ गर्न सक्छन् । जुत्ता उद्योगका कामदारहरूले सामान्यत: मासिक तलबभन्दा प्रतिजोडी जुत्ता तयार गरेको आधारमा कमाइ गर्छन् । जसले गर्दा मिहिनेती कामदारको कमाइ पनि तुलनात्मक रूपमा बढी हुन्छ ।नेपालमा उत्पादन हुने जुत्ता
नेपालमा अहिले स्पोर्टस्, क्याजुअल, स्यान्डल, स्कुल कलेजका जुत्ता, पार्टी सुज, बुट उत्पादन हुँदै आएका छन् । शिखर, बिएफ डियर हिल, स्काई, रन, फिटराइट, ब्ल्याक हर्स, कोसेलीलगायतका ब्रान्डमा यस्ता जुत्ता स्वदेशमा उत्पादन भइरहेका छन् । केही स्पोर्टस्, क्याजुअल, बच्चाहरूले लगाउने साना फेन्सी जुत्ता–चप्पलहरू, लेडिज जुत्ता तथा स्यान्डलहरू भने विदेशबाट आयात हुने गरेका छन् ।कालिगढको अभाव
नेपालमा सञ्चालित जुत्ता–चप्पल उद्योगहरूले २ लाख ५० हजारभन्दा बढीलाई रोजागारी दिएको बताइन्छ । तर, अझै आवश्यक संख्यामा दक्ष जनशक्ति पाउन समस्या रहेको व्यवसायीहरू बताउँछन् । सोही कारण केही उद्योगहरूले आफैँ तालिमसँगै रोजगारी पनि दिँदै आएका छन् । त्यस्तै, हेल्पटास नेपालले पनि उद्योगका लागि आवश्यक कालिगढको तालिम दिँदै आएको छ ।
कालिगढको तालिम लिएर दक्ष भइसकेपछि कतिपय कामदार भने धेरै कमाउने लोभमा विदेश जाने गर्छन् । कामदारको यस्तो प्रवृतिले स्वदेशी उद्योगमा कालिगढको अभाव कायमै रहेको व्यवसायीहरू बताउँछन् । त्यस्तै, बढ्दो बजारसँगै उद्योगको वृद्धि तथा सीमित कामदार हँुदा सबै उद्योगले पर्याप्त कालिगढ पाउन सकेका छैनन् । सामान्य काम गर्ने कालिगढ पनि पाउन कठिन छ । दक्ष जनशक्तिको अभावमा स्वदेशी उद्योगले विदेशी ब्रान्डसँग प्रतिस्प्रधा गर्न कठिन भएको छ ।
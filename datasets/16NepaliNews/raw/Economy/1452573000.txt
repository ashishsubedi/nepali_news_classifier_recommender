
﻿मोहन गुरुङ
काठमाडौं, २८ पुस- म्यानपावर एजेन्सीहरूले आफूहरूले गरेको कारोबार लेखाको मापदण्दडबमोजिम हिसाब नराखेको पाइएको छ । वैदेशिक रोजगार विभागले झन्डै ३० वटा म्यानपावर एजेन्सीमा गरेको अनुगमनबाट व्यवस्थित तरिकाले कारोबारको लेखा नराखेको पाइएको हो ।
अख्तियार दुरुपयोग अनुसन्धान आयोगले निर्देशनपछि विभागले ‘फ्रि भिसा फ्रि टिकट’ कार्यान्वयनका सम्बन्धमा गरेको अनुगमनमा म्यानपावर एजेन्सीले हिसाबकिताब अव्यवस्थित रहेको देखिएको छ । कामदारलाई रसिद दिएको पनि विवरण उल्लेख नभएको र बढी रकम लिए पनि थोरै रकम रसिद दिने गरेको पनि भेटिएको छ । अख्तियारले म्यानपावर एजेन्सीबाट कामदार ठगी बढिरहेको भन्दै विभागले अनुगमन नगरे आफैं गर्ने चेतावनी दिएपछि विभागले धमाधम अनुगमन गर्न थालेको थियो । पछिल्लो १५ दिनको अवधिमा ३० वटा म्यानपावर एजेन्सीमा अनुगमन भइसकेको छ ।
विभागका अनुगमन शाखा निर्देशक रमा भट्टराईले म्यानपावर एजेन्सीले हिसाब नराखेको र राखेको भए पनि कानुनबमोजिम र मापदण्डअनुसार व्यवस्थित ढंगले हिसाब नराखेको पाइएको जानकारी दिइन् । “अनुगमन फ्रि भिसा फ्रि टिकट कार्यान्वयनका विषयमा केन्द्रित थियो, विस्तृत लेखामा अध्ययन गरेका छैनौं,” उनले भनिन्, “तैपनि जुन तरिकाले हिसाब राख्नुपथ्र्याे, त्यो राखिएको पाइएन ।”
बाहिर जतिसुकै कामदार ठगी भएको गुनासो भए पनि म्यानपावर एजेन्सीमा खाडी मुलुकमा ७० हजार र मलेसियामा ८० हजार रुपैयाँभन्दा बढीको रसिद नदेखिएको विभागले जनाएको छ । “जुन ७०÷८० हजार रुपैयाँको रसिद छ, त्यो पूर्वश्रमस्वीकृति असार २१ गते अगाडिको हो÷होइन भन्ने अध्ययन गरिरहेका छौ,” निर्देशक भट्टराईले भनिन्, “शून्य लागतको निर्णयपछि पनि यति ठूलो रकम लिएको पाइए म्यानपावरलाई कडा कारबाही गरिनेछ ।” न्यून लागतमा बढी रकम असुल्ने गरेको प्रमाणित भए म्यानपावर खारेजीसम्म गर्न सकिने व्यवस्था छ ।
श्रम तथा रोजगार मन्त्रालयले फ्रि भिसा फ्रि टिकट कार्यान्वयनसम्बन्धी छुट्टै अनुगमन कार्यविधि बनाउँदैछ । कार्यविधिमा म्यानपावर एजेन्सीको सामान्य अनुगमनदेखि स्टिङ अपरेसनसम्म गर्ने उल्लेख छ । मन्त्रालयले गत असार २१ गतेदेखि खाडीका ६ वटा मुलुक र मलेसियामा फ्रि भिसा र फ्रि टिकट सिस्टम लागू गरेको छ । तर, म्यानपावर एजेन्सीले लाखभन्दा बढी रुपैयाँ कामदारसँग असुलेर १५÷२० हजार रुपैयाँको रसिद दिने गरेको गुनासो विभागमा आइरहेको छ । शून्य लागतमा कामदारले स्वास्थ्य परीक्षण, आवधिक जीवन बिमा र सेवा शुल्कबापत बढीमा २० हजार रुपैयाँमात्रै तिर्नुपर्छ ।
फ्रि भिसा फ्रि टिकट लागू भएपछि ५७३ म्यानपावर एजेन्सीविरुद्ध ९ करोड ४२ लाख रुपैयाँ र १५६ एजेन्टविरुद्ध ९ करोड ४४ लाख रुपैयाँको बिगोदाबी रकसहित विभागमा उजुरी परेको छ । ९५ एजेन्ट र २ म्यानपावर मुद्दा दायर भइसकेको छ भने ४ वटा म्यानपावरलाई १ लाख रुपैयाँको दरले जरिवाना गरिएको छ । विभागमा परेको उजुरीअनुसार खाडी मुलुक र मलेसिया जान एकजना कामदारले ४ लाख रुपैयाँसम्म तिरेका छन् ।
  म्यानपावरको लेखा मापदण्डबाहिर        
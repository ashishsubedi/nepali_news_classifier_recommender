
﻿कपिल कोईराला
काभ्रे, २६ पुस : स्वरोजगार लघुवित्त विकास बैंकले महिला उद्यमीहरुलाई अगाडि बढाई व्यावसायिक रुपमा आय र स्वरोजगार मुलक कार्यक्रमहरु सञ्चालन गरेको छ ।
जिल्लाको पाँचखाल नगरपालिकाका महिला उद्यमीहरु स्वरोजगार लघुवित्त विकास बैंकको समूहमा आबद्ध भएपछि जीवननै परिवर्तन भएको बताउँछन् । महिला उद्यमीहरुलाई व्यवसाय गर्न अगाडि बढाई आय र स्वरोजगार मुलक कार्यक्रमहरु गर्ने लक्ष्य अनुरुप न्यून आय वर्गमा जनसमुदायहरुलाई आर्थिक उन्नतिको लागि स्वरोजगार लघुवित्त बैंकले सहयोग गरेको हो ।
पाँचखाल नगरपालिका वडा नं की समूह संयोजक विन्दा कार्की समूहमा आबद्ध भएर त्यस वाट सरल रुपमा पाउने ऋण र भई भैंसी र गाइपालन तालिम लिएपछि ४ वटा गाई पालेर दैनिक ४० लिटर दूध बिक्री गर्ने गरेको बताउँ छिन । उनले गाई मात्र हैन बाख्रा, कुखुरा पनि बैकबाटै ऋण लिएर पालेकी छन् । दुधबाट वार्षिक ५ लाख देखि ५ लाख ५० हजार त्यस्ते उनले बाख्रापालनबाट वार्षिक ५० हजार र कुखुरा पालनबाट वार्षिक ४० हजार कमाउछिन् । साथै कम्पोष्ट मलबाट समेत वार्षिक ५० हजार कमाउँछिन् ।
‘काम गरेर खट्न सके के विदेश जानुपर्छ र जाँगर चाहिन्छ कमाई गाउँमै हुन्छ, उनले भनिन् ‘झण्डै ६ लाख ५० हजार त वार्षिक रुपमा आम्दानी गरेर वार्षिक ३ लाख ५० हजार देखि ४ लाख बैङकमा नै जम्मा गर्ने गरेको छु ।’ बाँकी पैसा भने बस्तुलाई पराल, दाना, ढुटो, पिठो र घर खर्चमा खर्च हुने उनले बताइन् ।
उनी जस्तै समूहकी सदस्य अञ्जु तामाङले पनि स्वरोजगारबाट १ लाख रुयैयाँ ऋण लिएर २ वटा भैसि जोडेर पाल्न सुरु गरेकी उनी अहिले मासिक १० हजार रुपैयाँ कमाउँछिन् । उनले एक पटक लिएको ऋण तिरिसकेर अर्को पटक लिएको ऋणको किस्ता समेत तिर्दै आइरहेकी छन् । ‘जाँगर चै हुनुपर्यो काम गर्न अन्त जानु पर्दैन, अब बाख्रा समेत पाल्ने सु्सारमा छु ।’–उनले भनिन् । ऋण सँगै विमाको पनि व्यवस्था भएको हुनाले गत बर्ष उनको भैसि मरेपनि ५६ हजार विमा रकम प्राप्त भएको थियो । महिनामा ३ सय केजी ढुटो, १ सय केजी दाना, १ सय किलो पिठो र पराल खरिद गरेर पनि मासिक १२ देखि १३ हजार आम्दानी भइराखेको उनको भनाई छ । बाख्रा र लोकल कुखुरा पाल्न सुरु भएकोले अर्को वर्षदेखि आम्दानी बढ्ने तामाङको भनाई छ ।
त्यस्तै शान्ति लामाले भैसि पालनको लागि बैंकबाट ३ पटक भैंसीपालन ऋण लिई ३ वटा भैंसी पालेकी छन् । उनले अझै ८० हजार ऋण तिर्न बाँकी छ । दैनिक २५ लिटर दुध बेचेर सबै खर्च कटाएर मासिक ३५ हजार रकम बचाएर अर्कौ भैसी थप्ने योजनामा रहेको सुनाइन् । उनले समूहमा आबद्ध भएपछि बैंकले रकम दिने भएकोले व्यवसाय गर्न धेरै सहयोग पुगेको उनको भनाई छ ।
बैंकको समूह नं. १०७१ जोकीथुम्का पाँचखालमा समूह बनाएको गरेको ३ वर्ष भयो । ३३ जना सदस्यरहेका समूहमा सबै महिला उद्यमी छन् । त्यस ठाउँमा समूहबाट २ वटा डेरीमा दूध बेचिने गरेको छ । समुहबाट मात्रै दैनिक ६ सय लि. भैंसीको दूध रु. ७० का दरले ४२ हजार र ४ सय लि. गाइको दूध रु. ५० का दरले २० हजार गरी कूल ६२ हजार रुपैयाँ बराबरको दूध बिक्री हुने गरेको तथ्यांक रहेको छ । उनीहरुलाई बैंकबाट पेन्सन, व्यक्तिगत र समूह बचत गर्ने बाट १४ लाख लगानी गरी २५ वटा भैंसी र २० वटा गाई पाल्न सहयोग गरेको स्वरोजगार लघुवित्त विकास बैंक बनेपा शाखाका प्रबन्धक श्रीराम रोक्काले जानकारी दिए ।
स्वरोजगार लघुवित्त विकास बैंकले महिला उद्यमीहरुलाई अगाडि बढाई व्यावसायिक रुपमा आय र स्वरोजगार मुलक कार्यक्रमहरु गर्ने लक्ष्य अनुरुप न्यून आय वर्गमा जनसमुदायहरुलाई आर्थिक उन्नतिको प्राविधिक सहयोग गर्दै आएको बैंकका प्रमुख कार्यकारी अधिकृत उदयराज खतिवडाले जानकारी दिए । बैंकलेनै बैंकिङ सेवा व्यवसाय विस्तारका लागि व्यावसायिक योजनाहरु सिकाउने, व्यावसायीहरु बीच समन्वय गराउने र उत्पादन, वितरण भण्डार र बजारीकरणको व्यवस्था मिलाउने कार्य गरिरहेको अधिकृत खतिवडाले बताए ।
  स्वरोजगार लघुवित्त विकास बैंकप्रति महिला उद्यमी आकर्षित        
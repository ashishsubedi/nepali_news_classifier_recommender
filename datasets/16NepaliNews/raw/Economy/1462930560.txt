
﻿नयाँ पत्रिकाकाठमाडौं, २९ वैशाख
आउँदो असारमा खप्तडमा मनाइने गंगादशहरा मेलालाई लक्षित गरी खप्तड यात्राको प्याकेज बनाइएको छ । बझाङ, बाजुरा, डोटी र अछामको चुली मानिने खप्तडको प्रवद्र्धन र व्यावसायीकरणका लागि ८ दिने टुर प्याकेज तयार पारिएको हो ।
खप्तडमा प्रचारसँगै पर्यटक लगेर व्यावसायिक पर्यटन सुरु गर्न लागिएको प्याकेज बिक्री गरिरहेको एरोलिना ट्राभल एन्ड टुर्सका प्रबन्धक यम खड्काले बताए । गंगादशहरा मेलालाई लक्षित गरी पहिलोपटक खप्तडको टुर प्याकेज बनाइएको उनको भनाइ छ । यसअघि खप्तड क्षेत्रमा पर्यटक आफैँले व्यवस्था गरी भ्रमणमा जाने गरेका थिए ।
गंगादशहरा मेला लाग्ने समयमा खप्तड रंगी–विरंगी फूलले झकिझकाउ हुन्छ । सुदूरपश्चिम पर्यटन अभियन्ता किशोर खड्काका अनुसार मेलामा घन्किने देउडा र अन्य सांस्कृतिक कार्यक्रमले खप्तड यात्रा रोमाञ्चक हुने गर्छ ।
प्रत्येक वर्ष लाग्ने गंगादशहरामा सुदूरपश्चिमका ९ वटै जिल्ला, काठमाडौं तथा मुलुकका विभिन्न भागबाट ५ हजारहाराहारी तीर्थालु तथा आन्तरिक पर्यटक पुग्ने तथ्यांक खप्तड राष्ट्रिय निकुञ्जसँग छ ।

﻿
ख्याम भुजेल/नयाँ पत्रिका इलाम, १९ पुस
चियाको लिलाम बिक्री केन्द्र  (अक्सन मार्केट) सञ्चालन तयारी अन्तिम चरणमा पुगेको छ । तीन वर्षदेखि सरकारले अक्सन सञ्चालन तयारी सुरु गरेको थियो ।
चियाको आउँदो सिजनलाई लक्षित गरी वैशाख १५ मा पर्ने राष्ट्रिय चिया दिवस अवसरमा अक्सन मार्केट सञ्चालन गर्ने तयारी भइरहेको चिया तथा कफी विकास बोर्डको क्षेत्रीय कार्यालय बिर्तामोडका प्रमुख इन्द्र अधिकारीले जानकारी दिएका हुन् ।
अक्सन मार्केट सञ्चालन कमिटी गठन गरिएको उनले बताए । कमिटीमा केन्द्रीय चिया सहकारी संघ, होड्पा, साना तथा मझौला चिया उद्योगका प्रतिनिधि सदस्य छन् । अक्सन सञ्चालन निर्देशिकामा व्यवस्था भएअनुसार चिया तथा कफी विकास बोर्डका कार्यकारी निर्देशक शेषकान्त गौतमको संयोजकत्वमा अक्सन नियामक समिति पनि गठन गरिएको छ ।
चिया तथा कफी विकास बोर्डले तयार गरेको चिया अक्सन सञ्चालन निर्देशिका कृषि मन्त्रालय हुँदै स्वीकृतिका लागि अर्थ मन्त्रालय पठाइएको कार्यकारी निर्देशक गौतमले जानकारी दिए । ‘निर्देशिकामा अक्सन मार्केटमा चिया ल्याउनेलाई थप केही सुविधा दिने व्यवस्था गरिएको छ,’ उनले भने, ‘सरकारले अहिले भ्याटमा ५० प्रतिशत छुट दिएको छ, अक्सन मार्केटबाट चिया बिक्री गर्नेलाई थप कति सुविधा दिन सकिन्छ अर्थसँग छलफलबाट टुंग्याउँछौँ ।’
थप सुविधा दिए अक्सन मार्केटबाटै धेरै चिया खरिद–बिक्री हुने अपेक्षा चिया तथा कफी विकास बोर्डको छ । सञ्चालनको सुरुदेखि नै अक्सनमा चिया आउने–नआउने समस्या पनि समाधान भएको छ । उद्योगबाट उत्पादित तयारी चिया २५ प्रतिशत उत्पादन अक्सनमा राख्नुपर्ने अनिवार्य ब्यवस्था गरेपछि समस्या समाधान भएको हो ।
अक्सन सञ्चालनका लागि झापाको बिर्तामोडमा अक्सन सचिवालय र गोदाम व्यवस्था बोर्डले गरेको छ । ‘नेपालमा अक्सन मार्केट स्थापित गर्न केही वर्ष सञ्चालन खर्च सरकारले व्यवस्था गर्ने तयारी भइरहेको छ,’ क्षेत्रीय प्रमुख अधिकारीले भने, ‘चिया टेस्ट गर्ने प्रविधि पनि राख्छौँ ।’
बिस्तारै खरिदकर्ता र विक्रेताले नै सञ्चालन गर्नुपर्ने अक्सन मार्केटमा तीनदेखि पाँच वर्षसम्म सहयोग गर्ने सरकारी तयारी छ । भौतिक पूर्वाधार विकास भइसकेपछि चिया क्रेता र विक्रेताबाटै अक्सन मार्केट सञ्चालन हुनेछ । अक्सन मार्केट सञ्चालनका लागि प्राविधिक सहयोग लिने उद्देश्यले चिया तथा कफी विकास बोर्डले आइतबार भारतको सिलिगुडीमा भारतीय अक्सन सञ्चालकसँग छलफल गरिने बताएको छ ।
‘हामीलाई अक्सन सञ्चालनको धेरै ज्ञान नभएकाले सुरुमा भारतमा अक्सन सञ्चालन गरिरहेकालाई यहाँ ल्याउने पहल गर्दै छौँ,’ क्षेत्रीय प्रमुख अधिकारीले भने, ‘यहाँ चिया ब्रोकर उत्पादन भएपछि नेपालीले नै सञ्चालन गर्न सक्छन् ।’
नेपाली चिया अहिलेसम्म अक्सन बजारको पहुँचमा थिएन । नेपालमा उत्पादित चिया भारतीय दलालमार्फत मात्रै अक्सनमा पुग्ने गरेको थियो । कतिपयले व्यक्तिगत चिनजानका आधारमा सीधै तेस्रो मुलुक पठाउँदै आएका थिए ।
अक्सन बजारमा पहुँच नहुँदा नेपाली चियाले विदेशी चियासँग प्रतिस्पर्धा गर्न सकेको थिएन । अक्सनमा पहुँच नहुँदा तयारी चियाको बिक्री मूल्य पनि पारदर्शी छैन । तयारी चियाको मूल्य पारदर्शी नहुँदा चिया उद्योगीले न्यून मूल्यमा चिया बिक्री गर्नुपरेको भन्दै किसानलाई हरियोपत्तीको मूल्य पनि कम मात्रै दिँदै आएका थिए ।
नेपालमै चियाको अक्सन मार्केट सञ्चालन भएपछि प्रतिस्पर्धा झनै बढ्नेछ । ठूलो परिमाणमा चिया आवश्यक परेका व्यापारीले अक्सनबाटै खरिद गर्न सक्नेछन् । चिया बिक्रीका लागि नेपाली उद्योगीले पनि बजार चहार्नुपर्ने समस्या हट्नेछ ।
‘एकै ठाउँबाट चिया बेच्ने भएपछि नेपाली व्यवसायीलाई सजिलो हुन्छ,’ चिया तथा कफी विकास बोर्डका कार्यकारी निर्देशक अधिकारीले भने, ‘तयारी चिया कतिमा बिक्यो भन्ने जानकारी किसानलाई हुने भएकाले हरियोपत्ती बिक्री गर्दा उद्योगबाट ठगिनुपर्ने अवस्था आउँदैन ।’
चियाखेती सुरु भएको डेढ सय वर्ष बितिसक्दा मात्र नेपालमा पहिलोचोटि अक्सन मार्केट सञ्चालन हुने अवस्थामा आइपुगेको हो । चिया किसान र उद्योगीले लामो समयदेखि अक्सन मार्केटको माग गर्दै आएका थिए ।
चैतदेखि हरियोपत्ती उत्पादन सुरु हुन्छ । वैशाखमा अक्सन सञ्चालन भए नेपाली चियाले यही सिजनबाट नेपालमै अक्सन सुविधा पाउनेछन् ।

﻿काठमाडौं । आधा दर्जन भन्दा बढी मन्त्रालयले बजेट सिलिङ (सीमा) भन्दा बढी कार्यक्रम पठाउँदा आकार बढ्ने भएको छ । राष्ट्रिय योजना आयोगले उपलब्ध गराएको सिलिङ भन्दा बढी कार्यक्रम आएपछि आगामी आर्थिक वर्ष २०७३/०७४ को बजेटको आकार बढ्ने अनुमान गरिएको छ ।
भौतिक मन्त्रालयले सिलिङभन्दा करिब २३ अर्ब, शिक्षाले २० अर्ब, उद्योगले ८ अर्ब, आपूर्तिले १५ अर्ब, सञ्चारले १ अर्ब, खानेपानीले १४ अर्ब, सिँचाइले १५ अर्ब बढी रकमका कार्यक्रम पेस गरेपछि बजेटको आकार बढ्ने भएको आयोगका एक अधिकारीले जानकारी दिए ।
मन्त्रालयले रकम बढाएर ल्याएका कार्यक्रमलाई समायोजन गर्ने हो भने आगामी आर्थिक वर्षको बजेटको आकार बढ्ने निश्चित भएको आयोगका एक सदस्यले जानकारी दिए । आयोगलाई बजेटको सीमा बढाउन दबाब परेको हो । “आगामी वर्षको बजेट करिब ९ खर्ब ५० अर्बसम्म पुग्न सक्छ,” ती सदस्यले बाह्रखरीसँग भने ।
मन्त्रालयहरूले खर्चिला कार्यक्रम पेस गरेकाले योजना आयोगले तोकेको बजेट सीमा बढाउन दबाब परेको हो । सीमाभन्दा डेढ खर्ब रुपैयाँ बढीका कार्यक्रमहरू पेस भएका छन् ।
यो वर्ष पनि टुक्रे तथा अर्थतन्त्रमा दूरगामी महत्व नराख्ने प्रकृतिकै कार्यक्रममा बजेट राख्नुपर्ने दबाब योजना आयोगलाई परेको छ । आयोगले आर्थिक वर्ष २०७३÷७४ का लागि ९ खर्ब ८ अर्ब ९६ करोड रुपैयाँको बजेट सीमा (सिलिङ) तय गरिसकेको छ । यो रकम चालु आर्थिक वर्षको बजेटभन्दा ९१ अर्ब अर्थात् ११ प्रतिशत बढी हो । चालु वर्ष ८ खर्ब १८ अर्ब रुपैयाँको बजेट सार्वजनिक गरिएको थियो ।
अर्थमन्त्री विष्णु पौडेलले आर्थिक वृद्धि, रोजगारी सिर्जना, पुनर्निर्माण, ऊर्जा क्षेत्रलाई प्राथमिकता दिएर बजेट ल्याउने बताएका छन् । “रोजगारी सृजना गर्ने क्षेत्रमा बजेट बढ्छ,” उनले भने, “सरकारको मुख्य लक्ष्य भनेकै उत्पादन बढाउनु, देशलाई आत्मनिर्भर बनाउने गरी कार्यक्रम ल्याउनु हो । सोही अनुसार बजेट बनाइएको छ ।”
योजनागत छलफल सकिए पनि एकीकृत नगरिएकाले अहिले नै सिलिङ बढ्नेबारे यकिन हुन नसकेको राष्ट्रिय योजना आयोगका प्रवक्ता तुलसी गौतमले जानकारी दिए ।
चालु आर्थिक वर्षमा राजस्व संकलनमा सुधार आइरहेकाले अर्को वर्ष पनि बढ्ने अनुमानसहित बजेट सीमा हेरफेर हुन सक्ने अनुमान गरिएको छ । आगामी आर्थिक वर्षका लागि तय भएको बजेट सीमा ९ खर्ब ८ अर्ब ९६ करोडमध्ये राजस्व संकलनबाट ५ खर्ब १४ अर्ब, वैदेशिक सहायताबाट २ खर्ब ९४ अर्ब, अन्तरिक ऋणबाट १ खर्ब रुपैयाँ जुटाउने लक्ष्य छ । जम्मा बजेट सीमामध्ये चालुतर्फ ५ खर्ब ५५ अर्ब ४१ करोड, पुँजीगततर्फ २ खर्ब २२ अर्ब ५१ करोड र वित्तीय व्यवस्थापनतर्फ १ खर्ब ३१ अर्ब ४ करोड रुपैयाँ छुट्याउने तय आयोगले गरेको हो ।
समग्र बजेट आकार करिब ११ प्रतिशतले बढे पनि चालु आर्थिक वर्षको पुँजीगत खर्चका तुलनामा आगामी वर्षका लागि भने खासै वृद्धि भएको छैन । चालु आर्थिक वर्षमा २ खर्ब ८ अर्ब रुपैयाँ पुँजीगत खर्च विनियोजन भएको थियो । उक्त आधारमा करिब १४ अर्ब रुपैयाँ मात्रै पुँजीगत खर्च सीमा वृद्धि गरिएको छ, जुन ६ प्रतिशतले वृद्धि हो । “मुख्यत पुनर्निर्माणका कार्यक्रमलाई नै आगामी वर्षको बजेटमा प्राथमिकता दिइएको छ, एक खर्ब ५० अर्ब रुपैयाँ पुनर्निर्माण प्राधिकरणको बजेट सीमा हो,” आयोग प्रवक्ता गौतमले भने, “तर पुनर्निर्माणका कार्यक्रम भने पेस भएका छैनन् । सम्बन्धित मन्त्रालयहरूमार्फत पेस हुने हो ।”
पुनर्निर्माण प्राधिकरणलाई चालु आर्थिक वर्षका लागि भने ७४ अर्ब रुपैयाँ विनियोजन गरेको थियो । मन्त्रालयहरूमार्फत खर्च गर्नेगरी थप १७ अर्ब रुपैयाँ विनियोजन भएको थियो ।
यो रकम कुल पुँजीगत खर्चको करिब ४४ प्रतिशत हो । तर राजनीतिक किचलोका कारण विधेयक जारी गर्न ढिलाइ भएकाले पुनर्निर्माणको रकम अहिलेसम्म उल्लेख्य मात्रामा खर्च हुन सकिरहेको छैन ।
पुनर्निर्माणसहित विकास बजेट कम खर्च भइरहेको छ । आगामी वर्षका लागि पुनर्निर्माणपछि सबैभन्दा बढी बजेटको सीमा पाउने निकाय शिक्षा मन्त्रालय हो । शिक्षाका लागि आयोगले १ खर्ब १ अर्ब ६६ करोड २८ लाख रुपैयाँ सीमा निर्धारण गरेको छ । अघिल्ला वर्षहरूका तुलनामा ऊर्जा क्षेत्रमा पनि बढी प्राथमिकता दिइएको छ । नयाँ संविधानले बजेट जेठ १५ मै पेस गरिसक्नुपर्ने व्यवस्था गरेको छ । उक्त अवधि आउन करिब एक महिना मात्रै बाँकी रहेकाले अर्थ मन्त्रालय र आयोगले बजेट निर्माणमा तीव्रता दिएका छन् ।
संविधानको धारा ११९ को उपधारा ३ ले प्रत्येक वर्ष राजस्व र व्ययको अनुमान पेस गर्नुपर्ने व्यवस्था गरेको छ । संवैधानिक उक्त व्यवस्थाले सरकारलाई तोकिएकै समयमा बजेट पेस गर्नुपर्ने दबाब परेको हो । विगतमा असार मसान्तमा बजेट पेस गरिँदै आएको छ । हरेक वर्ष जेठमै बजेट पेस गर्ने भनिए पनि राजनीतिक खिचातानीका कारण ढिलाइ हुने गरेको थियो ।

﻿ख्याम भुजेल/नयाँ पत्रिकाइलाम, २ माघ
आन्तरिक पर्यटकले धानेको इलाममा बंगाली पर्यटक भित्र्याउन पश्चिम बंगालको कोलकातामा ‘चलो इलाम’ अभियान सुरु भएको छ । जिल्लामा अझ बढी पर्यटक भित्र्याउन कोलकाता पुगेको टोलीले इलाम घुम्न आउन बंगाली समुदायलाई निम्तो दिएर फर्किएको छ ।
इलाम पर्यटन सरोकार समितिको अगुवाइमा भएको ‘चलो इलाम’ नामक प्रचार–प्रसार अभियानमा जिल्ला प्रशासन कार्यालय, जिविस, होटेल व्यवसायी र सञ्चारकर्मी सहभाागी थिए । कोलकातास्थित निको पार्कमा आयोजित कार्यक्रममा इलामेलीले पर्यटन व्यवसायी र स्थानीयलाई समेत इलाम घुम्न आउन आग्रह गरेका थिए । इलामका पर्यटकीय क्षेत्रबारे जानकारी दिँदै गरिएको निम्तो धेरै बंगालीले स्विकारेका छन् ।
कोलकातास्थित टुर एन्ड ट्राभल्स इन्चार्ज मानव लहरीले सन् २०१६ भित्रमा १ सय ३० सदस्यीय टोलीलाई इलाम भ्रमणमा ल्याउने प्रतिबद्धता जनाएका छन् । बर्सेनि ‘आँगन छोडिए’ नामक घुमघाम कार्यक्रम गर्दै आएको हर्नविल ट्राभल्स एजेन्सी सञ्चालक सञ्जय दत्त इलामेली समूह बसेको हिरा होलिडे इन होटलमै पुगेर पर्यटकीय क्षेत्रबारे थप जानकारी लिएका थिए।
‘हाम्रा लागि इलाम भर्जिन ल्यान्ड नै रहेछ,’ इलामका पर्यटन व्यवसायीबाट जानकारी लिँदै दत्तले भने, ‘मैले पहिलोपटक इलामका पर्यटकीय क्षेत्र घुम्छु, त्यसपछि प्याकेज बनाएर घुम्न चाहनेलाई त्यहाँ पुर्‍याउँछु ।’ ट्राभल्स एजेन्सी चलाउँदै आएकी शोभा जैसवाल पनि इलामको टुर प्याकेज बिक्री हुनेमा विश्वस्त छिन् ।
एजेन्सीमा पुग्नेले नयाँ ठाउँ र नयाँ रुटको चाहना राख्ने भएकाले इलाम टुर प्याकेज बिक्री हुने विश्वास थपिएको हो । ‘मान्छेलाई नयाँ–नयाँ ठाउँ घुम्न मनपर्छ,’ इलामबारे जानकारी पाएपछि उनले भनिन्, ‘कोलकाताबाट नजिक पनि भएकाले इलाम जान चाहने धेरै हुन सक्छन् ।’ लामो समयदेखि पर्यटन प्रवद्र्धनमा लागेका हेल्प टुरिजम एन्ड एसोसिएसन फर कन्जरभेसन अफ टुरिजम (एक्ट) का संयोजक राज बसुल पर्यटनमा इलामको स्कुप रहेको बताउँछन् । पटक–पटक इलाम आइसकेका बसुले बंगाली पर्यटक लोभ्याउन क्याम्पियन जरुरी रहेको बताए । ‘अहिलेसम्म कोलकाताका मान्छेलाई इलाम भन्ने थाहै थिएन,’ उनले भने, ‘पहिलो क्याम्पियन निकै सफल भएको छ, तर यस्ता क्याम्पियन निरन्तर चलाइनुपर्छ ।’
बंगालीको आकर्षण मानिने दार्जिलिङमा कोलाहल र फोहोर बढ्दै गएकाले पर्यटक रुचि घट्दै गएको कोलकाताका पर्यटन व्यवसायीको भनाइ छ । त्यसको फाइदा लिन उनीहरूले इलामेलीलाई सुझाब दिएका छन् ।
‘इलामको मात्रै होइन, नेपालको पूर्वी भाग नै समेटेर प्याकेज बनाए अझै राम्रो हुन्छ,’ बसुले भने, ‘एउटै जिल्लाको मात्र टुर प्याकेज अपुरो हुन सक्छ ।’
भारतमा पर्यटन प्रचार–प्रसारको काम गर्दै आएको वाणिज्य दूतावासले पनि इलामेलीको अभियानलाई सघाउने प्रतिबद्धता जनाएको छ । बर्सेनि प्रचार–प्रसारको काम गर्दै आएको दूतावासले नेपालको पूर्वी क्षेत्रको पर्यटकीय क्षेत्रको प्रचारमा सघाउने प्रतिबद्धता जनाएको हो ।
‘कोलकातामा आयोजना हुने क्याम्पियनमा दूतावासलाई पनि स्टल राख्न दिइने गरिएको छ,’ दूतावासकी कर्मचारी सीता बस्नेतले भनिन्, ‘त्यसमा पर्यटकीय क्षेत्रको जानकारी दिन सहयोग गर्छौं ।’ बंगालमा नेपालमा भएका पर्यटकीय क्षेत्रको प्रचार–प्रसार गर्न त्यहाँका पत्रकारको टोलीलाई नेपालको पूर्वी क्षेत्रको भ्रमण गराइनेछ । वाणिज्य दूतावासले त्यसमा सहयोग गर्ने प्रतिबद्धता जनाएपछि कोलकाताका पर्यटन व्यवसायी उत्साही भएका छन् ।
आयोजकले चलो इलाम कार्यक्रम फलदायी भएको बताएका छन् । ‘एकैपटक जाँदा धेरै पर्यटक आउँछन् भन्ने होइन,’ इलाम पर्यटन सरोकार समितिका महासचिव देवी पौडेलले भने, ‘यो एउटा सुरुवात हो, निरन्तरता दिइए सफल भइन्छ ।’
चलो इलाम अभियानका क्रममा त्यहाँका नागरिकले चासो देखाएकाले अभियान सफल हुने आयोजक अध्यक्ष विजय राई बताउँछन् । ‘अभियान लिएर पुगेपछि इलामप्रति चासो राख्ने थुप्रै भेटिए, आउन इच्छा गर्ने पनि छन्,’ उनले भने, ‘हामीले इलामका पर्यटकीय क्षेत्र व्यवस्थित गर्दै लगे पर्यटनमा राम्रो सम्भावना छ ।’
‘पर्यटक आएर मात्रै पुग्दैन, खर्च गर्ने पर्यटक चाहिएको छ,’ भारतको कोलकातास्थित वाणिज्य दूतावासका निमित्त वाणिज्यदूत चन्द्रप्रसाद घिमिरेले कोलकातामा पर्यटक खोज्दै पुगेका इलामेसँग भने, ‘घुम्न सौखिन र खर्चालु पर्यटक बंगाली नै हुन् ।’
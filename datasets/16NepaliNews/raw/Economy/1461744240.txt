
﻿लोकबहादुर चापागाई
काठमाडौं, १५ वैशाख
भूकम्प र नाकाबन्दीले अर्थतन्त्र थिलथिलो हुँदासमेत नेपालको बजेट सन्तुलन भने धनात्मक छ । यसले अन्तरराष्ट्रिय स्तरमा नेपालको वित्तीय अवस्था सकारात्मक रहेको सन्देश प्रवाहित हुन्छ भने मुलुकको आर्थिक स्थिति खस्किँदै गएको देखाउँछ ।
अन्तरराष्ट्रिय मुद्रा कोष (आईएमएफ)ले हालै सार्वजनिक ‘वल्र्ड इकोनोमिक आउटलुक डाटा बेस अप्रिल २०१६’ सरकारी बजेट सन्तुलन २०१५ मा धनात्मक रहेको देखाएको छ । आईएमएफले नेपालको बजेट सन्तुलन कुल गार्हस्थ्य उत्पादनको अनुपातमा १ प्रतिशतले धनात्मक रहेको उल्लेख गरेको छ ।
विकसित मुलुकका लागि वित्त सन्तुलन धनात्मक हुनु राम्रो मानिन्छ । गत वर्ष पनि नेपालको वित्तीय सन्तुलन जीडीपीको अनुपातमा १.७ प्रतिशतले धनात्मक थियो । समग्र वित्तीय सन्तुलन धनात्मक हुनुले सरकारले वित्तीय स्थायित्व कायम राखेको, वित्तीय रूपमा जिम्मेवार सरकार (फिस्कल्ली रेस्पोन्सिबल गभर्मेन्ट), वित्तीय दिगोपना (फिस्कल सस्टेनाबिलिटी) लगायतलाई देखाउँछ ।
गत वर्षको जीडीपी २१ खर्ब २४ अर्ब ६० करोड भएको अनुमान छ । गत वर्ष २४ अर्व ५८ करोड रुपैयाँ नगद मौज्दात थियो । यसअघिका वर्षमा पनि सरकारी कोषमा २३ अर्ब ५० करोड रुपैयाँ बचत थियो । तर, वास्तविकतामा भने सरकारले राजनीतिक अस्थिरता तथा अन्य कारणले पर्याप्त खर्च गर्न नसक्दा बजेट बचतमा रहन गएको हो ।
गत वर्ष वैशाखमा आएको भूकम्पका कारण विकास निर्माण ठप्प हुँदा सरकारले पर्याप्त खर्च सकेको थिएन । “सरकार कुनै न कुनै बहाना देखाएर रकम खर्च गर्न चुकेको देखिन्छ,” अर्थशास्त्री प्रा. डा. मदनकुमार दाहाल भन्छन्, “सरकारले खर्च गर्न नसकेर आफूसँग ठूलो रकम राख्नु अर्थतन्त्रका लागि घातक हुन्छ ।” त्यसै पनि नेपालको अर्थतन्त्रको आकार सानो रहेकाले पुँजी निष्क्रिय रहँदा लगानीको सम्वद्र्धनमा ह्रास आई आर्थिक वृद्धिमा कुनै सहयोग नपुग्ने उनले बताए । सरकारले २ प्रतिशत हाराहारी आर्थिक वृद्धि हुने आशा राखेको छ भने आईएमएफले ०.५ प्रतिशतमात्रै हुने प्रक्षेपण गरेको छ ।
सरकार, राजनीतिक दल र कर्मचारीले गफ ठूला गर्ने तर काम अलिकति पनि अघि बढाउन नसक्दा जनतासँग उठाएको करको रकम पनि खर्च नभएर राष्ट्र बैंकमा नगदमा थुप्रिने गरेको छ । चालू वर्षको वैशाख १० सम्ममा राष्ट्र बैंकमा १ खर्ब ७१ अर्ब ६५ करोड रुपैयाँ सरकारी खाता बचतमा छ भने पुँजीगत खर्च विनियोजित बजेटको १७.१ प्रतिशतमात्रै भएको छ ।
जनता पीडामा रहेकाले बजेट बचत रहँदा देखिने सकारात्मक प्रभाव नेपाली अर्थतन्त्रमा नपाइने अर्थशास्त्री केशव आचार्य बताउँछन् । “बिसौं आयोजनाहरू लथालिंग छन्, यस्तो अवस्थामा बचत बजेट छ भन्नुले कुनै अर्थ दिँदैन,” उनले भने, “चालू वर्षको अवस्था पनि भयावह छ । भूकम्पले थिलथिलो भएका संरचना पुनर्निर्माणमा खासै चासो दिइएको छैन ।”
उन्नत मुलुकका लागि सरकारी खाता बचतमा हुनु भनेको अन्यन्तै राम्रोसँग वित्तीय व्यवस्थापन (प्रुडेन्सियल फिस्कल म्यानेज्मेन्ट) भएको बुझिने आचार्यले बताए । प्रतिवेदनका आधारमा विदेशीले वित्तीय अनुशासित सरकारका रूपमा नेपाललाई चित्रित गर्ने भए पनि वास्तविकता त्यस्तो नभएको उनको भनाइ छ ।
अन्तरराष्ट्रिय व्यापार घाटा निकै फराकिलो (जीडीपीको ३२.४ प्रतिशत हिस्सा) छ । तर, चालू खाता बचत (जीडीपीको ५.१ प्रतिशत) छ । शोधनान्तर र विदेशी विनिमय सञ्चिति सुविधाजनक स्थितिमा छ । नाकाबन्दीका कारण १२.१ प्रतिशतसम्म पुगेको मुद्रास्फीति सुधारात्मक स्थितिमा छ । कर्जा प्रवाह अपेक्षित विस्तार हुन सकेको छैन भने सरकारको विकास खर्च गर्ने र निजी क्षेत्रको लगानी गर्ने क्षमता न्यून छ ।
बजेट सन्तुलन (जीडीपीको प्रतिशत)
मुलुक/वर्ष          २०१४          २०१५
बंगलादेश            –३.२           –३.९
भारत                  –७.२           –७.२
नेपाल                    १.७              १
पाकिस्तान           –४.७          –५.३
श्रीलंका                 –५.२          –६.१स्रोत : वर्ल्ड इकोनोमिक आउटलुक डाटाबेस अप्रिल २०१६ आईएमएफ
  बजेट सधैं बचत        

﻿गोपाल झापाली
झापा, १४ चैत – नेपाल खाद्य संस्थान मेचीले यो वर्ष कृषकहरूले धान खरिद गरेन ।  खाद्य संस्थानको गोदाममा रहेको चामल नै सम्हाल्न नसकेपछि संस्थानले धान खरिद नगरेको हो ।
यसअघि संस्थानले चामलको नियमित व्यवस्थापन र भण्डारणका लागि कृषकबाट धान खरिद गर्दै आएको थियो । तर, यो वर्ष भने राहतकै चामल अधिक रहेका कारण संस्थानले झापाका कृषकबाट धानसमेत खरिद गरेन ।
कृषकबाट उत्पादित धान खरिद गरी आवश्यकताअनुसार चामल आपूर्ति गर्ने गरिएको भए पनि यस वर्ष खाद्य संस्थानकै गोदाममा रहेको चामल आपूर्ति हुन नसकेकाले धान खरिद नगरिएको खाद्य संस्थान मेचीका प्रमुख मार्कण्डेयप्रसाद जैसवालले बताएका छन् । गत वर्ष खाद्य संस्थान मेचीले २१ सय २५ रुपैयाँका दरले १० हजार क्विन्टल सोना मन्सुली धान खरिद गरेको थियो ।
सामान्य अवस्थामा संस्थानले पहाडी जिल्ला र कारागारमा गरी साढे ४ सय क्विन्टल चामल आपूर्ति गर्ने गरेको थियो । सोही चामलका लागि कृषकबाट धान खरिद गर्ने गरेको भए पनि यस वर्ष संस्थानले कृषकबाट धान नलिएको हो । सरकारी निकायहरूकै तालमेल नमिल्दा झापामा २० करोड रुपैयाँबराबरको चामल सड्ने अवस्थामा पुगेको छ ।
खाद्य संस्थान मेचीको गोदाममा हाल २० करोड रुपैयाँभन्दा बढीको चामल सड्ने अवस्थामा पुगेको छ । यसमध्ये १८ करोड रुपैयाँभन्दा बढीको चामल गत वैशाखमा आएको भूकम्पबाट पीडित भएकाहरूका लागि बंगलादेशले राहतस्वरूप पठाएको हो । तर, राहतका लागि उपलब्ध गराएको चामल एक वर्ष पुग्न लाग्दासमेत वितरण नहुँदा गोदाममा नै सड्ने अवस्थामा पुगेको छ । नेपाल खाद्य संस्थान अञ्चल कार्यालय मेचीले चामल सड्नबाट जोगाउन विभिन्न औषधि राख्दै जोगाउँदै आएको भए पनि यसरी लामो समयसम्म चामल सुरक्षित हुन नसक्ने पनि जनाएको छ । खाद्य संस्थान केन्द्रीय कार्यालयमा पनि पटक–पटक चामल आपूर्ति गर्ने स्थान पहिचान गरी निर्देशन गर्न आग्रह गरेको भए पनि निर्देशन नआउँदा चामल गोदाममा नै राख्नुपरेको अञ्चल कार्यालय प्रमुख जैसवालले बताए ।
बंगलादेशबाट आएको ६० हजार ८ सय ६१ क्विन्टल चामल खाद्य संस्थानले बिर्तामोड र चन्द्रगढीका तीनवटा गोदाममा थन्क्याएर राखेको छ । यस्तै नियमित प्रक्रियाअन्तर्गतको पनि ६ हजार ८ सय क्विन्टल चामल भण्डारणमा रहेको जैसवालले जानकारी दिए । आपूर्तिमन्त्री गणेशमान पुनः केही साताअघि खाद्य गोदामको निरीक्षणका क्रममा आएका बेलासमेत आपूर्तिको व्यस्थापन चाँडै मिलाउने बताएका थिए । भूकम्पबाट बढी प्रभावित जिल्लाका पीडितहरू एक वर्ष बितिसक्दा समेत राहतकै अभाव कष्टकर जीवन बिताइरहनु परेका बेला उनीहरूकै लागि आएको राहत भने सरकारी संयन्त्रको समन्वयको अभावमा सड्ने अवस्थामा पुगेको हो । राहतका लागि आएको र संस्थानको नियमित कार्ययोजनाअन्तर्गत जम्मा गरिएको चामल बजारमा पाइने ‘सोना मन्सुली’ स्तरको रहेको जनाइएको छ ।
हाल बजारमा सोना मन्सुली चालमको थोक मूल्य प्रतिक्विन्टल २ हजार ८०३ हजार रुपैयाँसम्म रहेको चामल उत्पादक संघ झापाले जनाएको छ । यो मूल्यअनुसार बंगलादेशबाट भूकम्पपीडितका लागि आएको चामलको मात्र १८ करोड २५ लाख ८३ हजार रुपैयाँ पर्छ भने संस्थानको आन्तरिक भण्डारणको चामल पनि २ करोड ४ लाख रुपैयाँबराबरको रहेको छ ।
संस्थानले मेची अञ्चलका पहाडी जिल्ला तथा कारागारहरूमा चामल आपूर्तिका लागि नियमित भण्डारण र व्यवस्थापन गर्दै आएको छ । यसबाहेक दैवी प्रकोप तथा आपतकालीन अवस्थाका लागि पनि संस्थानले चामल राख्ने गरेको छ । तर, यो वर्ष भूकम्पपीडितका लागि ठूलो परिमाणमा चामल आएकाले भण्डारणमा पनि समस्या रहेको संस्थान प्रमुख जैसवालले बताए ।
जिल्ला प्रशासन कार्यालय झापाले भने संस्थानलाई प्रक्रिया पूरा गरी चामल आवश्यक स्थानमा पुर्याउन निर्देशन दिइसकेको जनाएको छ । प्रमुख जिल्ला अधिकारी मदन भुजेलले संस्थानको संरचना र प्रक्रियाअन्तर्गतबाट नै राहतको चामल पीडितसम्म पुर्याइन आवश्यक रहेको भन्दै पीडितलाई जतिसक्दो छिटो राहत उपलब्ध गराउन सरकराले पटक–पटक निर्देशन दिइसकेको बताए ।
  खाद्यले किनेन कृषकको धान        

﻿गोंगबुमा रहेको देशकै ठूलो बसपार्कले आफ्नो परिचयअनुसार काम गर्न सकेको छैन, यात्रु अझै पनि यहाा नआएर आफ्नो घरनजिकबाट चढी गन्तव्यमा जान रुचाउाछन्, बसपार्कलाई अन्तर्राष्ट्रियस्तरको बनाउने योजनासहित काठमाडौं महानगरपालिकासाग ४० वर्षको सञ्चालन जिम्मा लिएर ल्होत्सेले पुनर्निर्माण कार्यको सुरुवात गरिसकेको छ, यस सन्दर्भमा कम्पनीका कार्यकारी अध्यक्ष दीपक कुँवरसँग गरिएको कुराकानी :
तपाईंले गोंगबुको बसपार्कलाई सुधार गर्ने जिम्मा लिनुभएको छ । अहिलेको अवस्था सबैले देखेका छन्, तपाईंको योजनाचाहिा के छ ?
विकास भन्नाले भौतिक मात्र होइन, मानसिक विकास पनि चाहिन्छ । राष्ट्रिय बसपार्कबाट यात्रु हँसिलो अनुहारका साथ गन्तव्यतर्फ लाग्न सकोस् भन्ने उद्देश्यका साथ स्थापना भएको थियो । समय बित्दै जाँदा विभिन्न कारणले लक्ष्यमा पुग्न सकिएन । विभिन्न समयमा विभिन्न व्यवस्थापक आए । उनीहरू पनि असमर्थ भएपछि त्यहाँका सरोकारवालाले मलाई आग्रह गर्नुभयो । मेरो विगतको विकाससम्बन्धी काम र सफलतासाथ परियोजना सम्पन्न गरेका आधारमा अनुरोध गर्नुभएजस्तो लाग्छ । यात्रुले हँसिलो अनुहारका साथ यात्रा आरम्भ वा अन्त्य गर्न सकून् भन्ने उद्देश्यसहित यसमा सुधार गर्न लागिएको हो ।
चुनौती र सम्भावना कस्तो देख्नुभएको छ ?
निश्चय पनि चुनौती छन्, साथसाथै सम्भावना पनि छन् । चुनौतीलाई चिर्दै जनताका सेवा र सुविधालाई ध्यानमा राखी काम भएकाले त्यहाँको कम्पाउन्डभित्र छिर्दा कुनै पनि यात्रुले असुरक्षित महसुस गर्नुपरेको छैन । अबका दिनमा रातको १२ बजे पनि कोही बसपार्कभित्र छिर्छन् भने उनीहरूको तन, मन र धनको सुरक्षा हुनुपर्छ । त्यहाँ बस्न होटेलदेखि धेरै कुराको सुविधा दिने सोचका साथ अघि बढेका छौँ । आशा गरौँ, दुई/तीन वर्षभित्रमा बसपार्कले काँचुली फेर्नेछ ।
बसमा यात्रा गर्नेमा मध्यम र निम्न वर्गका यात्रुले तिरेको रकमबाट कसरी नाफा हुन्छ भनेर मूल्यांकन गर्नुभएको छ ?
हामीले यसमा धेरै अध्ययन गरेका छौँ । सबै कुरामा नाफा खोजेर मात्र हुन्न । नयाँ बसपार्कको हामीले सुरुवातदेखि निर्माण गर्न थालेका होइनौँ । यो बसपार्क सञ्चालन भएर गति लिन नसकेको अवस्थामा हामीले केही गरौँ भनेर हेरेका हौं । सबै कुरामा नाफा मात्र खोज्ने हो भने त्यो सही र सफल हुन सक्ने व्यबसायी होइन भन्ने लाग्छ ।
राष्ट्रलाई केही योगदान गरौँ र आफ्नो अनुभव, अध्ययनले केही गर्न सकिन्छ भन्ने देखिएकाले एउटा दृढ सोचका साथ अघि बढेका छौँ । यसमा नाफा हेरिएको छ । तर, त्यो दीर्घकालमा मात्र हुन्छ । जापानीले सोचेको यो बसपार्क राम्ररी चलाउन सकिन्छ भन्ने सोच हो । यसमा रुपैयाँभन्दा पनि राष्ट्रको प्रतिष्ठा र आफ्नो कार्यक्षमतालाई जाँच्ने स्थानको नाममा मैले लिएको छु । आज नभए पनि १०/१५ वर्षपछि केही नाफा हुन्छ भनेर अर्थिक, भौतिक, मानसिक लगानी गर्ने तयारी गरेका हौँ ।
केही वर्षअघि लामो दूरीका सबै बस गोंगबु बसपार्कबाट चल्नुपर्ने भन्ने सूचना आएको थियो । तर, टोलटोलबाट बस चलिरहेका छन्, भौतिक सुधारबाट मात्र हुन्छ र ?
राष्ट्रिय बसपार्क भएपछि बसहरू त्यहाँभित्रैबाट सञ्चालन गर्नुपर्ने हो । योसँग सम्बन्धित निकायको ध्यान कम पुगेको र भएका नियम कानुनको पालना सही ढंगले नभएकाले अव्यवस्थित रूपमा चाबहिल, कलंकी र गौशालालगायत क्षेत्रबाट बस छुट्ने गरेका छन् । नगरपालिकाले ल्होत्सेलाई बसपार्क सञ्चालनको अनुमति दिँदा सम्झौतापत्रमै काठमाडौंबाट छुट्ने सम्पूर्ण बस राष्ट्रिय बसपार्कबाटै सञ्चालन हुनुपर्ने उल्लेख छ । तर, विभिन्न कारणले त्यो हुन सकेको छैन । अब आउँदा दिनमा यो समस्या समाधान हुन्छ भन्ने लाग्छ ।
अहिले पनि प्रहरी प्रशासनले धेरै नै सहयोग गरेको छ । त्यस्तै, यातायात व्यवासायीले पनि सहयोग गरेका छन् । नगरपालिकाले पनि आउँदा दिनमा सम्झौताअनुसार ल्होत्सेलाई सहयोग गर्ने र सम्पूर्ण बस बसपार्कबाट छुट्ने व्यवस्था गर्छ भन्नेमा म विश्वस्त छु ।
व्यवस्थित बसपार्क सञ्चालनको दायित्व ल्होत्से र नगरपालिकाको मात्र होइन, यो सबै नागरिकको पनि दायित्व हो । बसपार्क सही ढंगले सञ्चालन हुँदा यात्रु ठगिने गुनासा पनि कम हुन्छन् । अहिले बाहिर टिकट काटेको व्यक्तिले बस चढ्न नपाएर ठगिनुपर्ने घटना बढिरहेका छन् । बसपार्क सञ्चालन हुँदा त्यो हुँदैन ।
सार्वजनिक यातायातको समस्याले गर्दा विभिन्न ठाउाबाट बस बढेका हुन् । त्यसैले अन्यत्र पनि स–साना बसपार्क बनाएर चलाउनेबारे केही सोच्नुभएको छ ? 
अहिले गाेंगबु बसपार्कमा एकपटकमा १ हजारसम्म बस पार्किङ गर्न सक्ने अवस्था छ । एक दिनभरिमा १ हजार ५ सयदेखि २ हजारसम्म बस आवतजावत गर्ने अवस्था छ । र हालको चापलाई व्यवस्थित तरिकाले सञ्चालन गर्दा केही वर्षसम्म गोंगबु बसपार्कले यो चाप थेग्न सक्छ । दूरदर्शी सोच राख्ने हो भने निश्चय पनि विभिन्न स्थानमा बसपार्क खोल्नु आवश्यक हुन्छ । तर, बसपार्कलाई धेरै जग्गा चाहिने हुनाले समस्या देखिन्छ । समयको मागअनुसार राज्यले सोचेर प्रस्ताव राख्छ भने ल्होत्से सहकार्य गर्न तयार छ ।
दैनिक २ हजारसम्म बस चल्न सक्छन् त भन्नुभयो । तर, सार्वजनिक यातायातमा समस्या भोगिरहेका यात्रु गोंगबु नै किन आउने ? 
दिनभर जसरी गोंगबुबाट बस छुट्छन्, त्यसैगरी उपत्यकाका विभिन्न स्थानबाट आउने लोकल बस पनि त्यसरी नै आइरहन्छन् । हामीले राम्रोसँग सञ्चालन गर्दा यात्रु ल्याउन हालको बसपार्कले धान्ने अवस्था छ । यसमा हामीले राम्ररी अध्ययन गरेका छौँ ।
योजनाअनुसार बसपार्क सञ्चालन हुँदा यात्रुले सुविधाचाहि केके पाउछन् ? 
सबैभन्दा ठूलो कुरा सुरक्षा हो । बसपार्कमा आउँदा र जाँदा त्यहाँ सुरक्षित वातावरण बनाउने हाम्रो प्रथम प्राथमिकता हो । रातको १२ बजे कोही चेलिबेटी बसबाट उत्रिए भने पनि उनीहरूले सुरक्षित महसुस गर्ने गरी व्यवस्था मिलाउँछौँ । अनावश्यक र उच्छृंखल व्यवहार नियन्त्रण गरिनेछ ।
भित्र पसेपछि यात्रुले कुन काउन्टरमा गएर टिकट काट्ने भनेर अलमलिनुपर्दैन । अब दुईवटा काउन्टर बनाउँछौँ । पूर्व जानेले एकातिर र पश्चिम जानेले अर्कोतिर टिकट काट्न सक्नुहुन्छ । त्यस्तै, बस कुर्ने स्थान बनाउँदै छौँ । दुई/तीन घन्टासम्म बस कुर्न बस्दा होटेलमा कोठा लिनुपर्दैन । आरामदायी कुर्सीमा बसेर आरामका साथ बस्ने वातावरण बन्छ । घन्टाको १०/२० रुपैयाँ तिरेर उसले आराम गर्न सक्छ । त्यहाँ चिया, कफी, खाना उपलब्ध हुन्छ । त्यस्तै, नुहाउनेदेखि सबै प्रकारका सुविधा हुन्छन् ।
बिहान आएर दिनभर काम गरेर बेलुका फर्कने मानिसले आफ्नो सामान होटेलको कोठा लिएर राख्नुपर्दैन । उसले त्यहाँ लकर लिएर आफ्ना सामान राख्न सक्छ । त्यो पूर्णत: सुरक्षित हुन्छ । बढीमा ५० रुपैयाँमा उसले दिनभर आफ्नो सामान सुरक्षित राख्न सक्छ । त्यस्तै, त्यहाँ प्राथमिक उपचारमा नर्ससहितको सुविधा २४सै घन्टा उपलव्ध गराइनेछ । सुगर र प्रेसरजस्ता रोगका बिरामीलाई त्यो सेवा छ । हामी ग्यान्ड्री अस्पतालसँग पनि जोडिएकाले त्यहाँबाट थप सुविधा दिलाउन सक्छौँ ।
बसपार्क क्षेत्र २४सै घन्टा सिसिटिभीको सुरक्षामा रहनेछ । बस सर्भिसिङ, रिपेयरलगायत काम र हरेकपटक बस आइपुगेपछि सफाइको व्यवस्था मिलाइनेछ ।
प्रस्तुति : सुदीपकुमार ढुंगाना
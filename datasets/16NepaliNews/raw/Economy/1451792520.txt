
﻿विष्णु घिमिरे/नयाँ पत्रिका बुटवल, १९ पुस
सरकारले मुलुकका ७ वटै संघीय प्रदेशमा १–१ वटा ठूला औद्योगिक क्षेत्र स्थापनाको तयारी थालेको छ । त्यसका लागि औद्योगिक क्षेत्र स्थापना घोषणा छिट्टै गरिने भएको छ । एउटा औद्योगिक क्षेत्रमा कम्तीमा १ हजार बिघा क्षेत्रफल रहने गरी औद्योगिक क्षेत्र स्थापनाको प्रस्ताव औद्योगिक क्षेत्र व्यवस्थापन लिमिटेडले अगाडि बढाएको हो ।
उद्योगमन्त्री सोमप्रसाद पाण्डेले शनिबार बुटवलको मोतिपुरमा प्रस्तावित तिनाउ औद्योगिक कोरिडोर स्थलगत अवलोकनपछि ७ वटै प्रदेशमा १/१ वटा ठूला औद्योगिक क्षेत्र स्थापनाको तयारी थालिएको जानकारी दिए ।
मन्त्री पाण्डेले ७ वटै प्रदेशमा १ हजार बिघा क्षेत्रफलका ७ वटा ठूला औद्योगिक क्षेत्र स्थापनाका लागि मन्त्रालयले काम अगाडि बढाइसकेको बताए । औद्योगिक क्षेत्र स्थापनाको केही दिनमै औपचारिक घोषणा गरिने उनको भनाइ छ ।

उनका अनुसार प्रदेश १ को झापा दमकमा, प्रदेश २ को पर्सा वीरगन्जमा, प्रदेश ३ को चितवनमा, प्रदेश ४ को कास्की पट्नेरीमा, प्रदेश ५ को बुटवल मोतिपुरमा, प्रदेश ६ को जुम्लामा र प्रदेश ७ को कञ्चनपुर दैजीमा औद्योगिक क्षेत्र बनाउने भन्ने प्रस्ताव अगाडि बढाइएको छ । यी औद्योगिक क्षेत्र सार्वजनिक निजी साझेदारी (पिपिपी) मोडेलमा निर्माण गर्ने सरकारको सोच रहेको मन्त्री पाण्डेले जानकारी दिए ।
यीमध्ये बुटवल मोतिपुर र झापामा औद्योगिक क्षेत्र निर्माणको काम अगाडि बढाइने मन्त्री पाण्डेले बताए । त्यसपछि कञ्चनपुर र अन्य स्थानका औद्योगिक क्षेत्रको काम अगाडि बढ्ने उनको भनाइ छ ।
रुपन्देहीको मोतिपुरका लागि पहिलेदेखि नै तयारी भएकाले काम अगाडि बढाउन सजिलो भएको तथा झापा प्रधानमन्त्रीको क्षेत्र हुनु र जग्गाको व्यवस्था भएकाले तत्काल काम अगाडि बढाउन सम्भव देखिएको उनले बताए ।
रुपन्देहीको मोतिपुरका लागि हाल २ सय ३८ बिघामा औद्योगिक क्षेत्र स्थापनाको पहल भएकामा त्यसलाई बढाएर १ हजार बिघा क्षेत्रफलमै औद्योगिक क्षेत्र स्थापनाका लागि गृहकार्य भइरहेको छ । यसका लागि जिल्ला तहबाट जग्गा व्यवस्थापन अगाडि बढाइएको छ ।
मोतिपुरसहित आसपास क्षेत्र समेटेर झन्डै १ हजार बिघा क्षेत्रफल औद्योगिक क्षेत्र स्थापनाका लागि तयार पारिनेछ । त्यसका लागि रुपन्देहीका प्रमुख जिल्ला अधिकारी विष्णुप्रसाद ढकालसहित सरोकारवाला निकायले काम अगाडि बढाएका छन ।
केही दिनभित्रै जग्गाको टुंगो लगाएर केन्द्रीय निकायमा पठाइने भएको छ । मोतिपुर क्षेत्र अवलोकनका अवसरमा मन्त्रीसहितको टोलीमा बुटवल उद्योग वाणिज्य संघका अध्यक्ष महेशमान सिंह, पूर्वअध्यक्ष नवराज श्रेष्ठ, रुपन्देही उद्योग संघका पूर्वअध्यक्ष एजाज आलम, अध्यक्ष दिनेशराज रेग्मी, रुपन्देही व्यापार संघका अध्यक्ष श्रीकृष्ण पोखरेललगायत सहभागी थिए ।
प्रदेश ५ को बाँकेको नेपालगन्जमा समेत औद्योगिक क्षेत्र निर्माणको प्रस्ताव अगाडि सारिएको छ । औद्योगिक क्षेत्र व्यवस्थापन अध्यक्ष एवं महाप्रबन्धक नन्दकिशोर बस्नेतले ७ वटा ठूला औद्योगिक क्षेत्र स्थापना द्रूत गतिमा अगाडि बढाइने बताए ।
उनका अनुसार रुपन्देहीको मोतीपुरमा स्थापना गर्न लागिएको औद्योगिक क्षेत्र स्थापनाका लागि छिट्टै डिपिआरको सूचना निकालिनेछ ।
७ ठूला औद्योगिक क्षेत्र स्थापनाका लागि ६ महिनाभित्र विस्तृत परियोजना प्रतिवेदन (डिपिआर) तयार गरी आउँदो बजेटमा पर्याप्त रकम विनियोजन गरी काम अगाडि बढाइनेछ ।
अर्थ मन्त्रालयसमेत औद्योगिक क्षेत्र स्थापनामा सकारात्मक रहेकाले काम अगाडि बढाउन सहज हुने विश्वास मन्त्री पाण्डेले व्यक्त गरे ।
१ हजार बिघामा स्थापना गरिने प्रत्येक औद्योगिक क्षेत्रमा कम्तीमा १ हजार संख्याका दरले उद्योग स्थापना गर्न सकिने औद्योगिक क्षेत्र व्यवस्थापन अध्यक्ष एवं महाप्रबन्धक बस्नेतले जानकारी दिए । जग्गामा तत्काल विद्युत् समस्या हटाउन सोलार प्लान्ट जडान गरिने उनको भनाइ छ ।
एउटा औद्योगिक क्षेत्रमा कम्तीमा १ लाखजनाले प्रत्यक्ष रोजगारी पाउने दाबी गर्दै बस्नेतले ७ वटै औद्योगिक क्षेत्र सञ्चालनमा आउँदा प्रत्यक्ष ७ लाख र अप्रत्यक्ष ३० लाखजनाले रोजगारी पाउने बताए । ७ वटै औद्योगिक क्षेत्र स्थापनालाई राष्ट्रिय गौरवका आयोजनामा राखेर फास्ट ट्रयाकबाट काम गरी ४ वर्षभित्र सञ्चालनमा ल्याउने योजना रहेको मन्त्री पाण्डेले जानकारी दिए ।
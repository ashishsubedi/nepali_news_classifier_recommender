
﻿बुटवल, १० फागुन – आपूर्तिमन्त्री गणेशमान पुनले चीनसँग इन्धन आयातसम्बन्धी व्यापार सम्झौता भएरै छाड्ने बताएका छन् । भारतबाट पेट्रोलियम पदार्थको आयात सहज भए पनि चीनसँगको सम्झौता नरोकिने उनले स्पष्ट पारे ।
आइतबार बुटवलमा पत्रकारहरूसँग कुराकानी गर्दै मन्त्री पुनले व्यापार विविधिकरणको नीतिअनुसार चीनसँग इन्धनलगायत वस्तु आयातका लागि २ देशबीच एमओयूमा हस्ताक्षर भइसकेकाले ढिलो भए पनि व्यापार सम्झौता नरोकिने स्पष्ट पारे ।
“भारतबाट इन्धन आयात सहज भएपछि ०४५ सालमा जस्तै हुन्छ कि भन्ने आशंका हुनसक्छ । तर, यसपटक सम्झौता भएरै छोड्छ । ढिलो–चाँडोमात्र हो,” मन्त्री पुनले भने, “एउटै देशको मात्र भर पर्दा कुनै पनि बेला समस्या आउँछ भन्ने देखियो ।” मन्त्री पुनले चीनबाट पेट्रोलियम पदार्थलगायत वस्तुको सहज आयातका लागि २ देश जोड्ने सडकको विस्तार र स्तरोन्नति जरुरी भएकोमा जोड दिए ।
“चीनसँग व्यापार सम्झौतासँगै सडक निर्माणलाई पनि उच्च प्राथमिकतामा राखेर काम गर्नुपर्छ,” मन्त्री पुनले भने । नाकाबन्दीपछि हाल भारतबाट पेट्रोलियम पदार्थको आपूर्ति ५० देखि ७० प्रतिशतमा पुगेको उल्लेख गर्दै मन्त्री पुनले अब छिट्टै आपूर्ति सतप्रतिशतमा पुग्ने र एलपी ग्यास पनि पूरा सिलिन्डर उपलब्ध हुने दाबी गरे ।
आपूर्ति सहज बनाउन भण्डारण क्षमता वृद्धि गर्ने र संस्थानहरुको संस्थागत पुनःसंरचना गर्ने सरकारको नीति बनेको जानकारी दिँदै उनले अब भण्डारण क्षमता ९० दिनको बनाइने बताए । त्यस्तै, आपूर्तिसम्बन्धी थप  नीति, ऐन र कार्यविधि पनि बनाइने र कतिपयलाई संशोधन गरेर उपभोक्ताको अधिकार ग्यारेन्टी गरिने उनले बताए । पेट्रोलियम पदार्थको आपूर्ति दीर्घकालीन रूपमा सहज बनाउन भारतबाट हुने लोड–अनलोड प्वाइन्टहरू पनि ४ गुणाले बढाउनुपर्ने मन्त्री पुनले औंल्याएका छन् ।
कालोबजारी पूर्ण रूपमा नियन्त्रण गर्न नसकिएको स्वीकार गर्दै मन्त्री पुनले बजार अनुगमनलाई निरन्तर र प्रभावकारी बनाइने दाबी गरे । बजार अनुगमनका लागि स्टाफ कलेजका विद्यार्थी प्रयोग गरिने उनको भनाइ छ ।
  चीनसँग व्यापार सम्झौता रोकिँदैन : आपूर्तिमन्त्री        
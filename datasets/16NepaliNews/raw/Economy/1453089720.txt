
﻿नयाँ पत्रिकाकाठमाडौं, ३ माघ
साताको पहिलो दिन (आइतबार) सेयर बजार परिसूचक नेप्से १ हजार २ सय १२ बिन्दुमा उक्लिएको छ । नेप्से २१ दशमलव ८४ अंक (१.८४ प्रतिशत)को वृद्धिसहित हालसम्मकै उच्च बिन्दुमा पुगेको हो । यसअघि गत असोज २९ गते नेप्से सबैभन्दा उच्च बिन्द (१ हजार २ सय ५ दशमलव ८४ अंक)सम्म  पुगेको थियो ।
सो दिन २ हजार ५ सय ६९ वटा कारोबारबाट ८९ वटा कम्पनीको ८ लाख २५ हजार ९ सय ५४ कित्ता सेयर किनबेच भए । सो किनबेचबाट ५४ करोड ८१ लाख परिचालन भयो भने, १३ खर्ब ५ अर्ब बजार पुँजीकरण भयो । नेप्सेमा अभौतिक सेयरको मात्रै कारोबार भएको पहिलो दिन नेप्सेमा उच्च अंकको वृद्धि भएको हो ।
सिडिएसले आइतबारदेखि अभौतिक (डिम्याट) सेयरको मात्र कारोबार सुरु गरेको छ । नेपाल धितोपत्र बोर्डको निर्देशनका आधारमा सिडिएसले माघ १ गतेदेखि डिम्याट सेयरको मात्र कारोबार हुने बताउँदै आएको थियो । तर, माघ १ र २ गते सार्वजनिक बिदा परेकाले आइतबारदेखि पहिलोपटक डिम्याट सेयरको मात्र कारोबार भएको हो । डिम्याट सेयरको मात्र कारोबार सुरु भएपछि अब सेयर डिम्याट नभएका कम्पनीको सेयर कारोबार बन्द भएको छ । सिडिएसका अनुसार सोमबारसम्म १ सय ७२ कम्पनीले सेयर अभौतिकीकरण सम्झौता गरिसकेका छन् । यो नेप्सेमा सक्रिय कारोबार हुने सूचीकृत कम्पनीको ९९.९८ प्रतिशत रहेको सिडिएसले दाबी गरेको छ ।
अब धितोपत्र कारोबार, राफसाफ तथा फछ्र्योट विद्युतीय रूपमा हुने हुँदा निर्धारित समय (टिप्लस थ्री)मै स्वामित्व हस्तान्तरण हुनेछ । यस किसिमको धितोपत्रको कारोबारलाई पूर्ण स्वचालीकरणतर्फको महत्त्वपूर्ण कदमका रूपमा लिन सकिन्छ । यसलाई सरोकारवालाले समेत सकारात्मक रूपमा लिएका छन् ।
हाल ४४ जिल्लाका ६६ स्थानबाट निक्षेप सेवा प्रदान गर्दै आएकामा आगामी दिनमा सिडिएसले देशभरका ७५ वटै जिल्लामा प्रभावकारी रूपमा गुणस्तरीय सेवा प्रदान गर्ने प्रतिबद्धता व्यक्त गरेको छ । त्यसैगरी, २०७२ पुस मसान्तभित्र दर्ता सम्झौता नगरेका कम्पनीले यथाशीघ्र सिडिएसमा दर्ता सम्झौता गरी कारोबार योग्य भई लगानीकर्तालाई बजारबाट लाभान्वित हुने अवसर प्रदान गर्न सिडिएसले आग्रह गरेको छ ।
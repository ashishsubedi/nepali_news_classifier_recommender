
﻿काठमाडौं । आईएमएस ग्रुपले बुधबारदेखि नेपाली बजारमा गाडी विक्री सुरु गरेको छ । बुधबार एक कार्यक्रमकाबीच आईएमएस ग्रुप अन्तर्गतको आईएमएस मोटरले कोरियाली मोटर निर्माता कम्पनी स्याङ्योङ कम्पनीका गाडी विक्री सुरु गरेको हो ।
उक्त कार्यक्रमको आईएमएस ग्रुपका अध्यक्ष दीपक मलहोत्रा र सोही कम्पनीका प्रेसिडेन्ट तथा प्रमुख कार्यकारी अधिकृत दिकेश मलहोत्राले उद्घाटन गरेका थिए ।
आफूहरुले स्याङ्योङ मोटरको नेपालका लागि आधिकारिक विक्रेताको रुपमा काम गर्न सुरु गरेको र केही समय भित्रै यसलाई नयाँ उचाइमा पुर्याउने आईएमएस ग्रुपका अध्यक्ष दीपक मलहोत्राले बताए । साथै, स्याङ्योङका मोटरहरु नेपाली बाटो र नेपाली उपभोक्ता सुहाउँदो भएको समेत उनले जानकारी दिए ।
पछिल्लो समय नेपाली बजारमा अटोमोवाइलको बजार हिस्सा बढ्दै गएको र त्यसलाई सम्बोधन गर्दै आईएमएस मोटरले पनि मोटर कम्पनी स्थापना गरी विक्री सुरु गरेको कम्पनीका सीईओ दिकेश मलहोत्राले जानकारी दिए ।
आईएमएसले स्याङ्योङका टिभोली, कोरन्डो, रेक्सटन, क्यारोन तथा एसट्योनजस्ता लक्जरी कार तथा एसयूभी गाडीको विक्री सुरु गरेको छ । जसको मूल्य न्यूनतम ५३ लाख ३७ हजार रुपैयाँदेखि अधिकतम ९९ लाख ७५ हजार रुपैयाँसम्म रहेको कम्पनीले जानकारी दिएको छ ।
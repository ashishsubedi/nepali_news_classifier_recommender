
﻿नयाँ पत्रिकाकाठमाडौं, ३० पुस
नेपाल क्रेडिट एन्ड कमर्स (एनसिसी) बैंकले कुमारी बैंकलाई पनि गाभ्ने भएको छ । यी बैंक आपसमा गाभिने विषयमा बुधबार समझदारीपत्रमा हस्ताक्षर भएको हो । एनसिसीले यसअघि इन्फ्रास्ट्रक्चर डेभलपमेन्ट बैंक, एपेक्स डेभलपमेन्ट बैंक, इन्टरनेसनल डेभलपमेन्ट बैंक र सुप्रिम डेभलपमेन्ट बैंकसँग मर्जरको प्रक्रिया अघि बढाइसकेको छ ।
सहमतिपत्रमा एनसिसी बैंकका तर्फबाट व्यवस्थापन समितिका संयोजक लक्ष्मीप्रपन्न निरौला र कुमारी बैंकका तर्फबाट मर्जर समितिका संयोजक डा. शोभाकान्त ढकाल, इन्फ्रास्ट्रक्चरका अध्यक्ष इमानसिंह लामा, एपेक्सका अध्यक्ष विष्णुप्रसाद धिताल, इन्टरनेसनलका अध्यक्ष माधवप्रसाद भट्ट र सुप्रिमका अध्यक्ष चन्द्रप्रसाद बास्तोलाले हस्ताक्षर गरेका थिए ।
०७२ असार मसान्तको वित्तीय विवरण अनुसार यी ६ वटा वित्तीय संस्थाको मर्जरपछि बैंकको चुक्ता पुँजी ८ अर्ब २१ करोड रुपैयाँ पुग्नेछ । यो हालसम्म सञ्चालनमा रहेका वाणिज्य बैंकमध्ये सबैभन्दा धेरै चुक्ता पुँजी हो । यस्तै, मर्जरपछि बन्ने नयाँ संस्थाका निक्षेप ८१ अर्ब १२ करोड रुपैयाँ र कर्जा ६४ अर्ब ८८ करोड रुपैयाँ पुग्ने बताइएको छ । मर्जरपछि यो बंैकले वाणिज्य बैंकका रूपमा ९७ वटा शाखामार्फत मुलुकभर वित्तीय सेवा पुर्‍याउनेछ । करिब डेढ वर्षदेखि एनसिसी बैंकको व्यवस्थापन नेपाल राष्ट्र बैंकले सम्हाल्दै आएको छ । व्यवस्थापनमा समस्या देखिएपछि राष्ट्र बैंकले व्यवस्थापनको जिम्मा लिएको हो । सोही कारण मर्जरमार्फत यो बैंकलाई बलियो बनाउन लागिएको व्यवस्थापन संयोजक लक्ष्मीप्रपन्न निरौलाले बताए । यो बैंकले आउँदो जेठ मसान्तसम्ममा मर्जर प्रक्रिया पूरा गरी एकीकृत कारोबार सुरु गर्ने योजना बनाएको छ ।
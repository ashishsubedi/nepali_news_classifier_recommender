
﻿काठमाडौं । पनामा पेपर्स लिकमा नेपाली कम्पनीको नाम समेत मुछिएपछि सुरु भएको बहसमा विज्ञले राज्यले आयकर, पुँजी लाभकर र सम्पत्ति सुद्दिकरण ऐनलाई समयानुकूल दह्रो बनाएर पैसा माथिको ट्रयाकिङ सिष्टम सुरु गर्नुपर्ने आवश्यकता आै‌ल्याएका छन् ।
रिपोर्टर्स क्लब नेपालले मंगलबार आयोजना गरेको साक्षात्कारमा पूर्व मुख्य सचिव विमल कोइरालाले यो विषयले अहिले नै नेपाललाई असर पारिनसकेको भए पनि भविष्यमा असर पुर्याउन सक्ने भएकोले सचेत हुनुपर्ने धारणा राखे ।
उनले यसलाई निरुत्साहित गर्न दह्रो कानुनी विधी बनाउनतर्फ ध्यान दिनुपर्ने आवश्यकता औंल्याउँदै भने, “पनामा पेपर्सले कानुन बलियो बनाउन बाटो खोलिदिएको छ । सबै लगानी करयोग्य हुनुपर्छ । त्यसो हुन नसके यो मुलुक प्रयोगशाला बन्छ ।”
उनले सरकारले एनसेलको विक्रीमा कर लगाउने विषयमा खुट्टा कमाएको टिप्पणी गर्दै अगाडि थपे, “अब आयकर र पुँजीलाभकर कानुन दह्रो बनाउनु पर्छ र पैसा कहाँ जान्छ भन्ने विषयमा ट्रयाकिङ्ग गर्नु पर्छ ।”
कोइरालाले यस्तो प्रवृत्तिले लागुऔषधको कारोबार र आतंकबादमा पैसाको प्रयोगमा बृद्धि गर्ने आशंका ब्यक्त गर्दै बाहिरबाट आउने लगानी सरकारको प्राथमिकताको क्षेत्रमा प्रयोग भए ठिक र खर्च मात्रै भए त्यो खतरनाक हुनेतर्फ सचेत गराए ।
उनले ट्याक्स हेभेन मुलुकमा पैसा राख्ने र त्यहाँबाट लगानी गर्ने कुरा नयाँ नभएको भन्दै केही समय अघि अजय सुमार्गीको भर्जिनियाबाट आएको ३ अर्ब भन्दा बढी रकम नेपाल राष्ट्र बैंकले रोकेको उदाहारण प्रस्तुत गरे ।
कोइरालाले भने, “जुन मुलुकमा लगानी आउँछ र फिर्ता जान्छ त्यसमा गम्भीर भएर सोच्नु पर्छ । एनसेल विक्रीमा पनि त्यस्तै देखिएको छ । १ खर्ब ३१ अर्बमा कर लाग्ने कि नलाग्ने भन्ने विषयमा सरकारले खुट्टा कमाएको छ । यस्ता विषयले हामीलाई पनि प्रभावित गर्छ । जुन विदेशी लगानीले रोजगार सृजना गर्दै कर तिर्दैन त्यस्तो लगानी मुलुककोलागि आवश्यक छैन ।”
उनले विकिलिक्सले धेरै पोलिटिकल डकुमेन्ट सार्वजनिक गर्दा पनि त्यसमा कुनै कारवाही नभए जस्तो पानामा पेपर बन्न नहुने भन्दै नेपाल जस्तो मुलुकले अहिले प्रभाव नपरे पनि त्यसका विरुद्ध प्रवन्ध कसरी मिलाउने भन्ने विषयमा पहल थाल्नु पर्ने आवश्यकता औल्याए ।
अर्थविद्ध डा. विश्वम्भर प्याकुरेलले पनामा पेपर्समा नेपाली कम्पनीको पनि नाम परेको विषयले मुलुकको विश्वसनीयतामाथि प्रश्नचिन्ह खडा गर्ने दावी गर्दै यसले मुलुकको सामाजिक सेवाको क्षेत्रलाई प्रत्यक्ष प्रभावित गर्ने बताए ।
उनले भने, “हाम्रो सम्पत्ति ट्याक्स ह्याभेन मुलुकमा जाँदा राज्यले प्रभाह गर्ने सामाजिक क्षेत्रलाई प्रत्यक्ष प्रभावित गर्छ । सामाजिक सेवा गर्न सरकारलाई पैसा समस्या पर्छ । मुलुकमा कर छल्ने प्रवृत्ति बढ्छ । मुलुकको विश्वसनीयता घट्दा अन्तर्राष्ट्रिय सस्थाले नेपाललाई दिने सस्तो ऋणमा शंका गर्न सक्छन् । लगानी हुनु पर्ने पुँजी पलायन हुन्छ । अहिले नै हामी सचेत नहुने हो भने नेपाल कालो सूचीमा पर्ने अवस्था आउँछ ।”
प्याकुरेलले भ्याट नतिर्ने सूचीमा रहेका ५२ मध्ये ३१ कम्पनीले अहिलेसम्म कर नतिरेको उदाहारण प्रस्तुत गर्दै यो प्रबृत्तिलाई अहिले नै निरुत्साहित नगरे स्थिति झन भयावह हुनेतर्फ सचेत गराए । उनले नेपालले ट्याक्स हेभेन कन्ट्रिसँग नेपालले ट्याक्स इन्फरमेसन एक्स्चेन्ज एग्रिमेन्ट गरेर त्यस्तो पैसाको विषयमा जानकारी लिन सक्नुपर्ने धारणा राखे ।
डा. डिल्लीराज खनालले पनामा पेपर्स लिकपछि नेपाललाई कडा कानुन बनाएर यस्ता प्रबृत्तिलाई निरुत्साहित पार्ने बातावरण बनाएको भन्दै यसले स्वच्छ ढंगले अर्थतन्त्रको विकास गर्ने कार्यमा मद्दत नगर्ने बताए ।
उनले यस्तो प्रवृत्तिले अर्थतन्त्रमा प्रतिकुल स्थिति बन्ने भएकोले शसक्त कानुन बनाएर अघि बढ्नु पर्ने भन्दै नेपालमा खरिद मूल्य र भन्सार मुल्याङकनमै ग्याप हुँदा समानान्तर रूपमा हुण्डी जस्तो अर्थतन्त्र चलिरहेको बताए ।
खनालले दुई ट्रिलियन डलर बराबर ट्याक्स ह्याभेन मुलुकबाट यस्ता पैसाको कारोबार भइरहेको भन्दै यसबाट जति लगानी आउँछ त्यो भन्दा बढी जाने भएकोले यसले अर्थतन्त्रलाई धारासायी बनाउने दावी गरे ।
उनले भने, “यस्तो कारोबार सबैभन्दा बढी गलत कामबाट हुन्छ त्यसैले अहिले नै यसको जरामा गएर कारवाही नगरे यसले प्रश्रय पाएर भयवह अवस्था आउँछ ।” उनले राष्ट्रिय र अन्तर्राष्ट्रिय कानुनलाई दह्रो बनाएर यसमा नियन्त्रणको प्रयास थाल्नु पर्ने आवश्यकता औंल्याए ।
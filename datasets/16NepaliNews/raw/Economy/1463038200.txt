
﻿नयाँ पत्रिकाकाठमाडौं, ३० वैशाख
बुधबार नेप्से परिसूचक २ दशमलव ८६ अंक घटेको छ । लगातार उकालो लागेको नेप्से केही लगानीकर्ताले नाफा सुरक्षित गर्न खोज्दा घटेको हो । बुधबारको व्यापारमा डबल बटम (अंग्रेजी अक्षर ‘डब्ल्यू’को आकृति) बनाएको छ । बजार बन्द हुँदा बढ्दो क्रममा देखिएकाले आगामी दिन नेप्से थप बढ्न सक्ने संकेत देखिन्छ ।
बुधबार १ हजार ४ सय ७५ अंकमा टेवा पाएपछि नेप्सेले पुन: उकालो बाटो पछ्याएको हो । यसरी बजार बन्द हुँदा परिसूचक १ हजार ४ सय ८१ दशमलव १८ अंकमा पुगेको छ । बिमासँगै होटेल, विकास बैंक र वित्त कम्पनीका समूहगत परिसूचकहरू उकालो लागे पनि वाणिज्य बैंक, जलविद्युत् र ‘अन्य’ समूहको सूचकांक ओरालो लाग्दा समग्र नेप्से ऋणात्मक देखिएको हो । उत्पादन तथा प्रशोधन समूहको सूचक पनि घटेको छ । बुधबार नेप्सेमा ४ हजार ७ सय व्यापारबाट १ सय ३५ कम्पनीका १७ लाख ९६ हजार कित्ता सेयर किनबेच भए । यसबाट १ अर्ब १० करोड ४९ लाख रुपैयाँ रकम परिचालन भयो । नेप्सेको बजार पुँजीकरण १५ खर्ब ९६ अर्ब ७५ करोड रुपैयाँमा झर्‍यो । अघिल्लो दिन सेयर बजारको आकार १६ खर्ब रुपैयाँको नजिक पुगेको थियो ।
बुधबार नेपाल बैंकको सर्वाधिक १६ करोड ११ लाख रुपैयाँको सेयर व्यापार भयो । १ सय कित्ताबराबर २४ कित्ता हकप्रद सेयर निष्कासन गर्ने प्रस्ताव गरेको कम्पनीले आगामी १० जेठमा सेयरधनी कित्ता बन्द (बुक क्लोज) गर्ने सूचना दिएपछि उक्त कम्पनीको कारोबार चुलिएको हो । सो दिन बागमती विकास बैंकको सेयर मूल्य १० प्रतिशत महँगियो भने कन्टी्र डेभलपमेन्ट बैंकको सेयर सर्वाधिक ३ दशमलव ७५ प्रतिशत सस्तियो ।
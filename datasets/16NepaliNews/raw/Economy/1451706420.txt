
﻿
नयाँ पत्रिकासिन्धुली, १८ पुस
जिल्ला पशु सेवा कार्यालयले २ वर्षे अवधिमा जिल्लाका ६६ वटा पशुमा पशुबिमा गराएको छ । सन् २०१३ देखि जिल्लामा पशु सेवा बिमा कार्यक्रम सुरु भए पनि किसानलाई बिमाबारे जानकारी नभएकाले पशुबिमा गराउनेको संख्या कमी भएको कार्यालय प्रमुख डा. हरिरधुकुमार श्रेष्ठले बताए ।
पशुबिमाबारे धेरै किसानले जानकारी नपाउनु र बिमा कम्पनीको पहुँच ग्रामीण क्षेत्रमा नपुगेकाले बिमित पशु संख्या न्यून भएको श्रेष्ठले जानकारी दिए । सिन्धुलीमा सन् २०१३ मा नेपाल लाइफ इन्स्योरेन्सले पशुबिमा कार्यक्रम सञ्चालन गरेको थियो । अहिले प्रिमियर इन्स्योरेन्स कम्पनीले पनि जिल्लामा पशुबिमा सुरु गरेको श्रेष्ठले बताए ।
हालसम्म जिल्लामा पशुबिमाबापत १५ लाख ५४ हजार रुपैयाँ जम्मा भएको छ । नेपाल लाइफले ११ लाख ४ हजार र प्रिमियरले ४ लाख ५० हजार रुपैयाँबराबरको गाईभैँसीको बिमा गरेका छन् ।
किसानले पालेको पशुधन संरक्षण गर्न सरकारले पशुबिमाबापत लाग्ने रकमको ७५ प्रतिशत भुक्तानी गर्दै आएको छ ।
जिल्लामा पशुबिमा गराउने किसान सदरमुकाम आसपासका रहेका छन् । निर्वाहमुखी रूपमा पशुपालक किसान बिमा गर्न कमै आउने गरेको बिमा कम्पनीले बताएका छन् ।
पशुबिमा गर्न किसानले चासो नदेखाउनुमा रकम संरक्षण नहुनु कारण रहेको पशुविज्ञको भनाइ छ । किसानले निश्चित अवधि तोकी पशुबिमा गरेको हुनुपर्ने अवधि सकिएपछि जम्मा गरेको रकम बिमा कम्पनीकै हुने भएकाले आकर्षण बढ्न नसकेको उनीहरूको दाबी छ ।
व्यावसायिक रूपमा पशु नपालिएका क्षेत्रका किसानको आयस्तर कमै हुने भएकाले बिमा गर्न असमर्थ भएको हुन सक्ने जिल्ला पशु विकास कार्यालयले बताएको छ ।
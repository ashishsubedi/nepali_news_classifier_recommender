
﻿दोलखा, २३ चैत – घाँसमा मिसिएको काउसे कीरा खाँदा दोलखाको उत्तरी गाउँमा ४ सय भेडाबाख्राको ज्यान गएको छ । चंखु, मार्बू र खारे गाविसमा मंसिरयता काउसेकै कारण यो संख्यामा भेडाबाख्रा मरेको जिल्ला पशु सेवा कार्यालयले जनाएको छ ।
मंसिरको सुरुबाट उत्तिस, चिलाउनेलगायत रुखमा देखिएका काउसे कीराको झुसिला बसेको घाँस खाएका कारण भेडा तथा बाख्रा मरेको पशुसेवा कार्यालय दोलखाका वरिष्ठ पशु विकास अधिकृत डा. तेजबहादुर रिजालले जानकारी दिए । उनका अनुसार काउसे कीरा भएको रुखबाट झरेको घाँस र काउसे कीरा  हिँडेको बाटोमा गाईवस्तु चराउँदा भेडा बाख्राहरुलाई एलर्जी हुने र दुई–तीन दिनमा मुत्यु हुने गरेको छ ।
काउसेका कारण भेडा तथा बाख्रामा देखा परेको समस्या जिल्ला पशुसेवा कार्यालयको टोलीले  नियन्त्रण गर्न नसकेपछि केन्द्रीय पशु रोग अन्वेषण र नार्कको टोलीसमेत प्रभावित क्षेत्रमा पुगेर एलर्जीको औषधि दिएको कार्यालयले जनाएको छ । टोलीमा केन्द्रीय पशु रोग अन्वेषण केन्द्रका टपेन्द्र बोहोरा, नार्कका अजय बज्राचार्य, प्रेमनिध शर्मा, हरि केसी,  जिल्ला पशु सेवा कार्यालय दोलखाका वरिष्ठ पशु विकास अधिकृत डा. तेजबहादुर रिजाल र जिल्ला वन कार्यालय दोलखाका सहायक वन अधिकृत देवराज घिमिरे रहेको कार्यालयले जनाएको छ ।
नार्कका प्रतिनिधिहरुले अनुसन्धानका लागि जीवितै लगेको जिल्ला पशु सेवा कार्यालय दोलखाले जनाएको छ । कार्यालयका अनुसार अहिले भेडाबाख्रा मर्ने क्रम केही कम भएको स्थानीयले बताएका छन् ।
  काउसे खाँदा ४ सय भेडाबाख्रा मरे        

﻿सचेन गौतम/नयाँ पत्रिकाकाठमाडौं, ४ माघ
ऊर्जा मन्त्रालयद्वारा गठित कार्यदलले सोलार र वायु ऊर्जाको विद्युत् खरिद–बिक्री सम्झौता (पिपिए)को प्रतियुनिट आधार दर ९ रुपैयाँ ६० पैसा तय गरेको छ । कार्यदलले विस्थापित लागत (एभ्वाइडेड कस्ट)का आधारमा सोलार र वायु ऊर्जाको पिपिएको प्रतियुनिट आधार दर तय गरेको हो ।
भारतबाट विद्युत् आयात गर्दा पर्ने मूल्यलाई आधार मानी कार्यदलले पिपिएको आधार दर प्रस्ताव गरेको छ । ‘१३२ केभी प्रसारण लाइनमार्फत भारतबाट विद्युत् ल्याउँदा यस वर्ष ९ रुपैयाँ ६० पैसा पर्ने रहेछ । यसकै आधारमा सोलार र वायु ऊर्जाको पिपिएको आधार दर तय गरेका छौँ,’ कार्यदलका एक सदस्यले भने, ‘यसैलाई आधार मानेर प्रतिस्पर्धा गर्न सकिन्छ ।’ नेपाल विद्युत् प्राधिकरणले काठमाडौं उपत्यका खानेपानी लिमिटेडसँग सौर्य ऊर्जाबाट निस्किएको ६ सय ८० किलोवाट बिजुली प्रतियुनिट ५ रुपैयाँ १० पैसामा किनिरहेको छ । छिमेकी मुलुक भारतले प्रतिस्पर्धाका माध्यमबाट सौयै ऊर्जा खरिद गर्दा प्रतियुनिट न्यूनतम रकम करिब साढे ३ भारु (५ रुपैयाँ ६० पैसा) र अधिकतम करिब साढे ५ रुपैयाँ (८ रुपैयाँ ८० पैसा) तोक्ने गरेको छ ।
तर, ऊर्जा मन्त्रालयमा सौर्य ऊर्जा जडानका लागि आशय व्यक्त गर्ने कम्पनीले प्रतियुनिट १३ रुपैयाँदेखि २० रुपैयाँ सम्मको पिपिए दरको प्रस्ताव गरेका छन् । सौर्य ऊर्जाको उपकरण उत्पादन गर्ने विभिन्न मुलुकका कम्पनी र त्यसका स्थानीय एजेन्टले प्रधानमन्त्री केपी शर्मा ओली, उपप्रधानमन्त्री उवं ऊर्जा मन्त्री टोपबहादुर रायमाझीलगायत सरकारका उच्च अधिकारीसँग दैनिकजसो भेटी त्यस विषयमा लबिङ गर्दै आएका छन् ।
मन्त्रालयले सोलार र वायु ऊर्जाको पिपिए दर तय गर्न सहसचिव डा. सञ्चय शर्माको संयोजकत्वमा कार्यदल गठन गरेको थियो । कार्यदलले आइतबार उपप्रधानमन्त्री एवं ऊर्जामन्त्री टोपबहादुर रायमाझीसमक्ष प्रारम्भिक प्रतिवेदन प्रस्तुत गरेको छ ।
कार्यदलले सौर्य ऊर्जा जडानका लागि प्रतिस्पर्धाका आधारमा सस्तोमा विद्युत् दिने कम्पनीलाई छनोट गर्न सिफारिस गरेको छ । ‘प्राधिकरणले प्रतिस्पर्धा गराउने र जसले सस्तोमा बिजुली दिन कबोल गर्छ, उसैसँग पिपिए गर्नु पर्ने सिफारिस गरेका छौँ,’ कार्यदलका ती सदस्यले भने, ‘प्रसारण लाइनको प्रभाव तथा क्षमता अध्ययन (जिआइएस) गरेर मात्रै पिपिए गरिनुपर्छ ।’ प्राधिकरणले जिआइएस गरी सौर्य ऊर्जा जडानका लागि सम्भाव्य स्थानको छनोट गर्ने र सोही आधारमा प्रतिस्पर्धा गराइनेछ ।
हाल रहेको प्रणालीको १० प्रतिशतसम्म मात्रै सौर्य ऊर्जा जडान गर्न सकिने उनले बताए । ‘अन्य मुलुकमा सौर्य ऊर्जाबाट कम्तीमा ३ प्रतिशत र अधिकतम १० प्रतिशतसम्म राष्ट्रिय प्रणालीमा विद्युत् आपूर्ति भएको अध्ययनले देखाएको छ,’ उनले भने, ‘हाम्रो प्रणाली अहिले १ हजार मेगावाटको मान्ने हो भने यसको बढीमा १० प्रतिशत गर्दा १ सय मेगावाटभन्दा बढी सौर्य ऊर्जाबाट आपूर्ति हुन सक्दैन ।’ विश्व बैंकको ऋणमा प्राधिकरणले २५ मेगावाट सौर्य ऊर्जा जडानका लागि ठेकेदार छनोट गरिरहेको छ । तर, ब्याट्रीको प्रयोग नगरिने हुँदा यसबाट दिउँसो मात्रै बिजुली उत्पादन हुन्छ ।
प्राधिकरणका प्राविधिकले सौर्य ऊर्जा राष्ट्रिय प्रसारणमा जोड्दा यसले धेरै समस्या ल्याउन सक्ने बताउँदै आएका छन् । दिनभरि चार्ज गरेर बेलुका विद्युत् आपूर्ति गर्दा सोलार ब्याट्री महँगो पर्छ । घाम नलागेको दिन बिजुली उत्पादन नै हुँदैन । कार्यदलले ग्रिडमा भन्दा पनि ‘अफ ग्रिड’को सौर्य ऊर्जा प्रयोगलाई प्रोत्साहन गरिनुपर्ने सुझाब दिएको छ ।
औद्योगिक प्रतिष्ठान, विमानस्थल, विद्यालय, कलेज, सरकारी कार्यालयलगायतका निकायमा सौर्य ऊर्जाको प्रयोगलाई प्रोत्साहन गर्न कार्यदलको सुझाब छ । लोडसेडिङ न्यूनीकरण कार्ययोजनामार्फत सरकारले सौर्य ऊर्जालाई प्रवद्र्धन गर्न सिंहदरबार, अन्तर्राष्ट्रिय विमानस्थल, वीर अस्पताललगायतका कार्यालयमा सौर्य ऊर्जा प्रयोग गर्ने घोषणा गरेको थियो । तर, यसको प्रभावकारी रूपमा कार्यान्वयन हुन सकेको छैन ।
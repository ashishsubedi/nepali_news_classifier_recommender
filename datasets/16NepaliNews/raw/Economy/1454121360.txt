
﻿सचेन गौतम/नयाँ पत्रिकाकाठमाडौं, १६ माघ
नेपाल र भारतका ऊर्जासचिवस्तरिय बैठकमा एक–अर्काको बजारमा विद्युत्को खुला खरिद–बिक्रीका लागि कुनै निर्णय हुन सकेन । नेपाल–भारत विद्युत् व्यापार सम्झौता (पिटिए)मा भएको व्यवस्थाअनुसार दुई मुलुकका ऊर्जासचिवस्तरीय संयुक्त स्टेरिङ समितिको शुक्रबार सम्पन्न बैठक खुला विद्युत् व्यापारमा कुनै निष्कर्षमा नपुगी टुंगिएको हो । बैठकमा नेपाली टोलीको नेतृत्व ऊर्जासचिव सुमनप्रसाद शर्मा र भारतीय पक्षको नेतृत्व विद्युत्सचिव प्रदीपकुमार पुजारीले गरेका थिए ।
नेपालले दुई मुलुकबीचका खुला विद्युत् व्यापारको एजेन्डा बैठकमा राखेका थियो । तर, यसमा सामान्य छलफल मात्रै भएको बैठकमा सहभागी एक अधिकारीले बताए । नेपाल विद्युत् प्राधिकरणले बिहार र उत्तर प्रदेशका ३३ तथा १ सय ३२ केभी प्रसारण लाइनमार्फत भारतीय केन्द्रीय प्रसारण लाइनमा खुला पहुँचको प्रस्ताव राखेको थियो ।
यसैगरी भारतीय विद्युत् व्यापारी र नेपालका ऊर्जा उत्पादकले दुई मुलुकबीच प्रत्यक्ष व्यापार गर्न र प्राधिकरणले भारतमा ठूला ग्राहकका रूपमा प्रत्यक्ष पहुँचको प्रस्ताव नेपालको थियो । तर, यसबारेमा समान्य छलफल मात्रै भएको बैठकमा सहभागी एक नेपाली अधिकारीले बताए ।

भारतीय ऊर्जासचिव पिके पुजारीले विद्युत् नियमन कानुनमा भएको व्यवस्थालाई संशोधन गर्न गृहकार्य भइरहेको बैठकमा जानकारी गराएका थिए । ‘दुई मुलुकबीच विद्युत्को खुला व्यापारका लागि हाम्रो नियमन कानुनमा रहेको व्यवस्थालाई संशोधन गर्न गृहकार्य भइरहेको छ,’ सचिव पुजारीको भनाइ उद्धृत गर्दै बैठकमा सहभागी एक अधिकारीले भने, ‘यसलाई छिट्टै टुंग्याउनेछौँ ।’ त्यसपछि विद्युत्को खुला व्यापार सहज हुने जानकारी भारतीय पक्षले दिएको थियो ।
बैठकपछि ऊर्जा मन्त्रालयले जारी गरेको विज्ञप्तिमा खुला बजारको अवधारणामा छिमेकी मुलुकसँग विद्युत् व्यापारका लागि भारत सरकारबाट तयार भइरहेको नीतिगत व्यवस्था ६ देखि ८ महिनाभित्रै लागू हुने अपेक्षा गरिएको उल्लेख छ । ‘नीतिगत व्यवस्था भएपछि नेपालमा उत्पादन हुने विद्युत् भारतमा निकासी सहज हुनेबारे बैठकमा छलफल भयो,’ विज्ञप्तिमा उल्लेख छ ।
भारतीय कम्पनी जिएमआर र सतजल जलविद्युत् निगमले ९/९ सय मेगावाटका क्रमश: माथिल्लो कर्णाली र अरुण तेस्रो भारतमा विद्युत् निर्यातको लक्ष्य राखी निर्माण गर्न लागेका छन् । दुई कम्पनीले खुला विद्युत् बिक्रीको पहुँचको पहल गरिदिन दुवै पक्षका सरकारी अधिकारीलाई आग्रह गर्दै आएका छन् । अन्य कैयौँ भारतीय कम्पनीले विद्युत् निर्यात गर्ने लक्ष्य राखी नेपालका जलविद्युत् आयोजनाको लाइसेन्स लिएका छन् । केही दिनअघि नर्वेजियन कम्पनी ट्याटक्राफ्टले विद्युत् निकासीका लागि अपर्याप्त प्रसारण क्षमता संरचना र नीति तथा नियमको अभाव रहेको भन्दै ६ सय ५० मेगावाटको तामाकोसी तेस्रो आयोजना नबनाउने निर्णय गरेको थियो ।
नेपाल र भारतबीच विद्युत् व्यापार, अन्तरदेशीय प्रसारण अन्तरआबद्धता र ग्रिड कनेक्टिभिटी सम्झौता भए पनि खुला विद्युत् व्यापारको पहुँच खुल्न सकेको छैन । प्राधिकरणले अहिले भारतीय ऊर्जा दलाल कम्पनी
(पिटिसी)मार्फत विद्युत् खरिद गरी आयात गरिरहेको छ । प्राधिकरणले भारतीय बजारमा प्रत्यक्ष रूपमा गएर विद्युत् खरिद गर्न सक्दैन ।
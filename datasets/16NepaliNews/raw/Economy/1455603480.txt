
﻿काठमाडौं, ३ फागुन – राष्ट्रिय योजना आयोगका उपाध्यक्ष डा. युवराज खतिवडाले दाताका कडा सर्त पालना गर्नुपर्दा उनीहरूको लगानीमा निर्माण हुने आयोजनाको लागत बढ्ने गरेको बताएका छन् ।
“नेपाललाई सहयोग गर्दै आएका विभिन्न द्विपक्षीय र बहुपक्षीय दाताले आफ्ना सर्त पालना गरेमात्र कर्जा दिन्छन्,” पूर्वगर्भनर खतिवडाले भने, “वातावरण, सामाजिक सुरक्षाजस्ता सर्त पालना गर्न थप लगानी गर्दा आयोजनाहरूको लागत बढ्ने गरेको छ । त्यसमाथि कर्जा लिएपछि ठेकेदार, परामर्शदातालगायत निर्माण सामग्री पनि उनीहरूकै प्रयोग गर्नुपर्ने सर्तले समस्या थप्छन् ।”
भूकम्पबाट क्षतिग्रस्त भौतिक संरचना पुनर्निर्माणका लागि कर्जा लिँदा दाताका अस्वाभाविक सर्त मान्नुपरेको बताउँदै खतिवडाले त्यस्ता सर्त पालना गर्नुभन्दा उनीहरूबाट कर्जा नै नलिँदा राम्रो हुने उल्लेख गरे ।
आयोजना विकास सम्झौता (पीडीए) कार्यान्वयनका लागि जिल्लाका अधिकारीलाई तालिम दिन आयोजित कार्यक्रममा खतिवडाले वार्षिक १ खर्ब रुपैयाँको ठेक्का लाग्ने गरे पनि सबै बजेट खर्च नहुनुको कारण आन्तरिक समस्या र दाताका कडा सर्त भएको जिकिर गरे । तालिम लगानी बोर्ड र नेपाल प्रशासनिक प्रशिक्षण प्रतिष्ठानले संयुक्त रूपमा आयोजना गरेका हुन् ।
“आयोजना कार्यान्वयनमा आन्तरिक समस्या छ,” खतिवडाले भने, “योभन्दा पनि ठूलो समस्या दाताको सर्तले ल्याएको छ, जसका कारण आयोजना लागत र समस्या दुबै बढ्ने गरेका छन् । नेपालमा विभिन्न दाताको सहयोगबाट निर्माणाधीन आयोजनाले यस्तो समस्या भोगिरहेका छन् ।”
नेपालीसँग आयोजना निर्माणका लागि दक्ष प्राविधिक जनशक्ति र पुँजी अभाव भएकाले विदेशीमा निर्भर हुनु परेको उनले बताए । ठूला आयोजनामा लगानी बढाउन आन्तरिक लगानी र प्रविधि विकासमा जोड दिनुपर्ने खतिवडाको तर्क छ । ठूला जलविद्युत् आयोजना निर्माणका लागि स्वदेशमा पुँजी अभाव रहेको र नेपालको सौदाबाजी गर्ने क्षमता कमजोर भएको उनले बताए ।
नेपालको बैंकिङ प्रणालीमा १५ खर्ब रुपैयाँ निक्षेप रहेको र करिब १२ खर्ब रुपैयाँ लगानी भइसकेको जानकारी खतिवडाले दिए । “आयोजनामा लगानीयोग्य रकम ३ खर्ब रुपैयाँमात्र हो । यो रकम सबै जलविद्युत्मा लगानी गरे १ हजार ५०० देखि २ हजार मेगावाटका आयोजना बनाउन सकिन्छ,” उनले भने, “यो रकम पनि सबै खर्च गर्न नसकिने भएकाले वैदेशिक सहयोग आवश्यक छ । राज्यको प्राथमिकता सडकलगायत अन्य पूर्वाधार विकास पनि रहेकाले सबै रकम एउटै क्षेत्रमा लगानी गर्नु हुँदैन ।”
ठूलो लगानी आवश्यक पर्ने भएकाले जलविद्युत्मा स्वपुँजी जुटाउन प्रवद्र्धकलाई समस्या हुने गरेको खतिवडाले बताए । “१ अर्ब रुपैयाँको जलविद्युत् आयोजना निर्माण गर्दा ३० करोड रुपैयाँ प्रवद्र्धक र बाँकी बैंकको कर्जा लगानी हुन्छ,” उनले भने, “प्रवद्र्धकले सो रकम जुटाउन नसक्ने अवस्था आएपछि आयोजनाको लागत बढाउने गरेका छन् ।”
ऊर्जा संकट योजना मन्त्रिपरिषद्मा पेस हुँदै
खतिवडाले ऊर्जा संकट निवारण कार्ययोजना तथा विद्युत् विकास दशकका योजना स्वीकृतिका लागि मंगलबारको मन्त्रिपरिषद्मा पेस हुने जानकारी दिए । योजनाले जग्गा प्राप्ति, वातावरण, वन र प्रसारणलाइन निर्माणमा देखिएका समस्या समाधान गर्ने उनले बताए । जग्गा प्राप्ति प्रक्रिया, वनका समस्या समधान र वातावरणीय प्रभाव मूल्यांकन प्रतिवेदन (ईआईए)को समयसीमा घटाइएको जानकारी खतिवडाले दिए । उनका अनुसार रुख काट्नुपरे प्रवद्र्धकले जिल्ला वन कार्यालयलाई क्षतिपूर्ति दिनुपर्ने र सो रकम वृक्षारोपणमा लगाउनुपर्ने व्यवस्था छ ।
त्यस्तै, प्रसारणलाइन निर्माणमा पनि सहजीकरण गर्ने योजनामा उल्लेख छ । अत्यावश्यकीय सेवामा अवरोध गर्न नपाइने व्यवस्था आयोजनामा पनि कार्यान्वयन हुने उनले बताए । १० वर्षमा १० हजार मेगावाट बिजुली उत्पादन गर्ने लक्ष्यमध्ये ५ हजार मेगावाट जलाशययुक्त आयोजनाबाट र बाँकी नदीको बहावमा आधारित आयोजनाबाट पूरा गर्ने लक्ष्य सरकारको छ । कार्ययोजनाले धेरै नीतिगत समस्या सम्बोधन गर्ने उनको भनाइ छ ।
  दाताका कडा सर्तले आयोजना महँगा : खतिवडा        
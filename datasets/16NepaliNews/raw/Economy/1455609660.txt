
﻿नुवाकोट, ४ फागुन (कास) : मरिसस सरकार तथा संयुक्त राष्ट्रसंघीय विकास कार्यक्रम (युएनडीपी)को सहयोग र ग्रामीण विकास तथा सशक्तीकरण केन्द्र (रुडेक नेपाल)सँगको सहकार्यमा नुवाकोटमा भूकम्पपीडितलक्षित कार्यशाला सम्पन्न भएको छ । भूकम्पपीडित समुदायको पुनःस्थापना तथा जीविकोपार्जनमा सहजीकरण गर्ने उद्देश्यले सञ्चालन गरिएको कार्यक्रमको कार्यान्वयनका लागि सो कार्यशाला गरिएको हो ।
कार्यक्रममा प्रमुख अतिथि प्रमुख जिल्ला अधिकारी उमेशप्रसाद ढकालले यस्ता कार्यक्रम जिल्लाका सबै भूकम्पपीडितमाझ पुग्ने गरी लैजान सुझाव दिए । उनले पर्याप्त स्रोतसाधन उपलब्ध गराउन सम्बन्धित दातृ निकायसँग आग्रह गरे । युएनडीपीका उपदेशीय निर्देशक सोफी केमखादेले सामुदायिक संरचना तथा पुनःस्थापना कार्यक्रम नुवाकोटबाट सुरु भएको र यसको प्रभावकारिता अध्ययन गरी अन्य भूकम्पप्रभावित जिल्लामा समेत विस्तार गरिने बताए । स्थानीय विकास अधिकारी नारायणप्रसाद रिसालले स्थानीय निकायसँग समन्वय गरेर जाँदा आवश्यक स्थानमा कार्यक्रम गर्न सकिने र त्यसबाट धेरै उपलब्धि हासिल गर्न सकिने सुझाव दिए ।
नुवाकोटका कल्याणपुर, तुप्चे, बालकुमारी, थानसिङ, लिखु र भद्रुटारमा यो कार्यक्रम सञ्चालन हुने आयोजकले जनाएका छन् । कार्यक्रमका लागि युएनडीपीले नुवाकोटका स्थानीय साझेदार संस्था रुडेक नेपालमार्फत १ करोड २२ लाख ९४ हजार रुपैयाँ अनुदान दिने सम्झौता भएको रुडेक नेपालका सामुदायिक संरचना तथा पुनःस्थापना कार्यक्रम संयोजक दिलु पौडेलले जानकारी दिए । कार्यक्रममा जिल्लास्थित विभिन्न राजनीतिक दलका प्रमुख तथा प्रतिनिधि, विभिन्न कार्यालयका प्रमुखहरु र जिल्लामा कार्यरत राष्ट्रिय तथा अन्तर्राष्ट्रिय संघसंस्थाका प्रतिनिधि, पत्रकार तथा विकास कार्यकर्ताको उपस्थिति थियो ।
  सामुदायिक पुनःस्थापना कार्यान्वयन कार्यशाला        

﻿सचेन गौतम/नयाँ पत्रिकाकाठमाडौं, ३० पुस
सरकारले निष्क्रिय अवस्थामा रहेका विभिन्न कोषको रकम राजस्वमा ल्याएर परिचालन गर्ने भएको छ । अर्थ मन्त्रालयले राजस्व परिचालनको वैकल्पिक कार्ययोजनामार्फत कोषमा निष्क्रिय रहेको रकम राजस्वमा ल्याउने तयारी गरेको हो ।
नेपाल दूरसञ्चार प्राधिकरणअन्तर्गत रहेको ग्रामीण दूरसञ्चार विकास कोष, वन विभागअन्तर्गत रहेको वन विकास कोषलगायतमा निष्क्रिय रहेको रकम अहिले राजस्वमा ल्याउने र पछि उनीहरूलाई चाहिँदा फिर्ता दिने व्यवस्था गर्न लागिएको हो ।
ग्रामीण दूरसञ्चार कोषमा करिब १२ अर्ब र वन विकास कोषमा करिब २० करोड रुपैयाँ छ । कोषका रकमलाई विभिन्न बैंक तथा वित्तीय संस्थामा राखिएको छ । बजेट महाशाखाले निष्क्रिय अवस्थामा रहेको कोषको विवरण संकलन गरिरहेको अर्थ मन्त्रालयले जनाएको छ । दूरसञ्चार प्राधिकरणसँग पनि करिब २ अर्ब रुपैयाँ छ ।
तराई मधेस आन्दोलन र भारतको नाकाबन्दीले चालू आर्थिक वर्ष ०७२/७३ को मंसिरसम्ममा लक्ष्यको तुलनामा ४९ अर्ब ७८ करोड रुपैयाँ कम राजस्व संकलन भएको थियो । लक्ष्यभन्दा ३१ प्रतिशत कम राजस्व संकलन भएपछि न्यून भएको राजस्व परिपूरण गरी लक्ष्य हासिल गर्न सरकारले वैकल्पिक कार्ययोजना कार्यान्वयनमा ल्याएको हो । लक्ष्यअनुसार राजस्व संकलन नहुँदा खर्च जुटाउने स्रोतको अभाव भएर विकास आयोजना तथा कार्यक्रम प्रभावित हुन नदिन अर्थ मन्त्रालयले निष्क्रिय कोषको रकम परिचालन गर्न लागेको हो ।
सरकारी कोषमा अहिले करिब ७० अर्ब रुपैयाँ छ । सरकारले भूकम्पीडितलाई घर बनाउन २ लाख रुपैयाँ अनुदान दिने तयारी गरेको छ । यसका लागि ४०–४२ अर्ब रुपैयाँ लाग्ने अर्थ मन्त्रालयको अनुमान छ । यसअघि भूकम्पपीडितलाई न्यानो कपडा खरिद गर्नका लागि प्रतिघर १० हजारका दरले वितरण गर्न अर्थ मन्त्रालयले ६ अर्ब रुपैयाँ गृह मन्त्रालयलाई निकासा दिएको थियो । राहत वितरणमा रकम छुट्याउनु पर्दा सरकारी कोषमा चाप परिरहेको छ ।
अर्थ मन्त्रालयका राजस्वसचिव राजन खनालले सरकारले खडा गरेको र दायित्व बेहोर्न पर्ने कोषमा खर्च नभएको रकम राजस्वमा ल्याएर परिचालन गर्ने कार्ययोजना रहेको बताए । ‘रकम भएका तर उत्पादनमूलक क्षेत्रमा परिचालन गर्न नसकेर निष्क्रिय अवस्थाका कोषको रकम राजस्वमा ल्याउने कार्ययोजना बनाएका छौँ,’ सचिव खनालले भने, ‘कोषमा रकम निष्क्रिय बस्ने, तर सरकारलाई अभाव हुने अवस्था देखिएपछि यसलाई व्यवस्थापन गर्न कोषलाई आवश्यकता परेको वेला फिर्ता गर्ने गरी राजस्वमा ल्याउन लागिएको हो ।’
मन्त्रालयले पहिलो चरणमा ग्रामीण दूरसञ्चार विकास कोषको रकम राजस्वमा ल्याउने तयारी गरिरहेको छ । मन्त्रालयले कोष सञ्चालक नेपाल दूरसञ्चार प्राधिकरणका पदाधिकारीसँग छलफल गरिसकेको छ । कोषले रकम दिन तयार रहेको अर्थ मन्त्रालयलाई बताइसकेको छ ।
३० गते कर बुझाउने समयमा वृद्धि
पुस मसान्त (३० गते) सर्वसाधारण तथा व्यावसायिक फर्महरूले साँझको ४ बजेसम्म कर बुझाउन पाउने भएका छन् । यसअघि दिउँसो ३ बजेसम्म कर बुझाउने व्यवस्था रहेकामा ३० गतेका लागि उक्त समयावधि बढाइएको हो । अर्थ मन्त्रालयको आग्रहमा राष्ट्र बैंकले बैंक तथा वित्तीय संस्थालाई समयावधि बढाउन निर्देशन दिएको हो । ‘सर्वसाधारण तथा व्यावसायिक फर्महरूले मसान्तका दिन ४ बजेसम्म नगद तथा चेक ट्रान्सफरबाट राजस्व बुझाउन सक्छन् । चेक पेस गर्ने समय पनि एक घन्टा बढाइएको छ,’ राष्ट्रबैंकले बिहीबार जारी गरेको सूचनामा उल्लेख छ ।
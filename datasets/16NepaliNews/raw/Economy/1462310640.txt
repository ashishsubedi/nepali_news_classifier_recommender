
﻿काठमाडौं, २१ वैशाख । सरकारले कृषकको सामाजिक सुरक्षाको ग्यारेन्टी गर्न ५५ वर्ष नाघेपछि निवृत्तिभरण (पेन्सन) को व्यवस्था गर्ने योजना ल्याएको छ । कृषि विकास मन्त्रालयले तयार गरेको पेन्सनसम्बन्धी प्रारम्भिक मस्यौदामा कृषकले बुझाएको प्रिमियमका आधारमा न्यूनतम चार हजारदेखि अधिकतम १५ हजार रुपैयाँसम्म पेन्सन उपलब्ध गराउने प्रस्ताव गरिएको छ ।
मन्त्रालयले मंगलबार कृषक पेन्सनसम्बन्धी अवधारणापत्र सार्वजनिक गरेको छ । कृषिलाई मर्यादित पेसाको रूपमा विकास गर्न, युवा पलायन रोक्न तथा जीन्दगीभर कृषि क्षेत्रमा लागेको कृषकको हकहितका लागि मन्त्रालयले नयाँ अवधारणा अगाडि सारेको हो । पेन्सनको अवधारणापत्रमा कृषि विकास रणनीतिको मर्मलाई समेत मध्यनजर गरी कृषक परिचयपत्र र कृषकको वर्गीकरणका आधारमा पेन्सनको व्यवस्था गरिने उल्लेख छ ।
मन्त्रालयले प्रस्ताव तयार गर्न डा. हरि रोक्काको नेतृत्वमा समिति गठन गरेको थियो । प्रतिवेदनमा कृषकलाई चार वर्गमा वर्गीकरण गरी पेन्सन दिनुपर्ने प्रस्ताव गरिएको छ । यसअनुसार पहिलो वर्गमा पर्ने खेतीबार मजदुरले वार्षिक न्यूनतम पाँच हजार रुपैयाँ प्रिमियमबापत सरकारलाई बुझाएपछि ५५ वर्षपछि मासिक चार हजार रुपैयाँ प्राप्त गर्नेछन् ।
त्यसैगरी जीविकोपार्जनका लागि कृषि कर्म गर्ने कृषकले कम्तिमा मासिक सात हजार वा वार्षिक उत्पादनको एक प्रतिशतका दरले प्रिमियम बुझाए मासिक पाँच हजार रुपैयाँ पेन्सन सरकारले उपलब्ध गराउनेछ । पेटी बुर्जुवा कृषकले मासिक नौ हजार वा उत्पादनको एक प्रतिशत प्रिमियम बुझाए मासिक सात हजार वा जम्मा गरिएको अन्नपातको अनुपातमा पेन्सन उपलब्ध गराइने प्रस्ताव गरिएको छ । ठूला जमिनदारलाई मासिक १५ हजार वा वार्षिक उत्पादनको एक प्रतिशत प्रिमियम बुझाए मासिक १० हजार पेन्सन दिने योजना प्रारम्भिक प्रस्तावमा उल्लेख छ ।
  कृषकले महिनाको १५ हजारसम्म पेन्सन पाउने        
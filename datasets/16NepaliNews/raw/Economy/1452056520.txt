
﻿मोहन गुरुङ
काठमाडौं, २२ पुस – विदेशी कूटनीतिक नियोग, अन्तर्राष्ट्रिय÷राष्ट्रिय गैरसरकारी संस्था र ठूला निजी उद्योगले आफूलाई चाहिने पेट्रोल, डिजेल, मटीतेललगायत इन्धन आयात गर्न पाउने मन्त्रिपरिषद्को निर्णय ३ सातादेखि अलपत्र परेको छ । मन्त्रिपरिषदल्े तत्काल इन्धन संकट टार्न भन्दै ‘बल्क’मा उपभोग गर्ने संस्थागत उपभोक्ताले ३ महिनासम्म आफैं इन्धन आयात गर्न पाउने निर्णय गरेको थियो ।
मन्त्रिपरिषद्को निर्णय राजपत्रमा प्रकाशित भएपछिमात्र कार्यान्वयन हुन्छ । तर, निर्णय भएको ३ साताभन्दा बढी समय बितिसके पनि राजपत्रमा सूचना प्रकाशित हुन सकेको छैन । तत्कालका लागि इन्धन संकट टार्न यस्तो निर्णय गरिएको भए पनि अझै कार्यान्वयनमा आउन सकेको छैन ।
नेपाल आयल निगमले नै ठूला उपभोक्तालाई ठूलो परिमाणमा इन्धन दिइरहेको छ । निगमले ती उपोक्तालाई दैनिक ३÷४ हजार लिटर इन्धन दिइरहेको छ, जसको मार आम उपभोक्तालाई परिरहेको छ ।
मन्त्रिपरिषद्को निर्णय भाषा सम्पादनका लागि कानुन मन्त्रालयमा पठाइसकेको वाणिज्य मन्त्रालयले जनाएको छ । “राजपत्रमा प्रकाशित भएपछि उद्योग तथा कूटनीतिक नियोग र गैरसकारी संस्थाले आफूलाई चाहिने इन्धन आयात गर्न पाउँछन्,” वाणिज्य तथा आपूर्ति व्यवस्थापन विभागका महानिर्देशक शम्भु कोइरालाले भने ।
आपूर्ति मन्त्रालयका सचिव विष्णु लम्सालले आफ्नो उपभोगका लागि चाहिने पेट्रोलियम पदार्थ आफैं ल्याउन पाइनेसम्बन्धी मन्त्रिपरिषद्को निर्णयको फाइल आफूले नहेरेको बताए । “म आउनुअघि नै निर्णय भएकाले राजपत्रमा प्रकाशितका लागि अगाडि बढ्यो होला,” उनले भने ।
मन्त्री र सचिवमात्र छुट्टिए
प्रधानमन्त्री केपी ओलीले वाणिज्य तथा आपूर्ति मन्त्रालय फुटाएको साताभन्दा बढी समय पुगे पनि मन्त्री र सचिवबाहेक अन्य कर्मचारी कुन मन्त्रालयमा परेको भनेर अन्योलमा छन् । मन्त्रिपरिषद्ले आपूर्तिमन्त्रीमा गणेशमान पुन तथा सचिवमा विष्णु लम्साल र वाणिज्यमन्त्रीमा दीपक बोहरा तथा सचिवमा ङइन्द्रप्रसाद उपाध्यायलाई जिम्मेवारी दिएको छ ।
सहसचिवदेखि तल्लोस्तरका कर्मचारीहरूले आफू कुन मन्त्रालयमा परेको हो भनेर अझै छुट्याउन सकेका छैनन् । यसअघि वाणिज्यअन्र्तगत २ महाशाखा र आपूर्तिमा एउटा महाशाखा थिए । “कर्मचारीहरू कुन मन्त्रालयमा परे भनेर नछुट्टिँदा काम गर्न समस्यामा छन्,” मन्त्रालयका एक अधिकारीले भने, “कुन सचिव र मन्त्रीको निर्देशन मान्ने भन्ने अन्योल छ ।”
५ सय किलो खसीको मासु नष्ट
वाणिज्य तथा आपूर्ति व्यवस्थापन विभाग, काठमाडौं महानगरपालिका र उपभोक्ताकर्मीसहितको अनुगमन टोलीले काठमाडौं सुन्धाराका मासु पसलको झन्डै ५ सय किलो खसीको मासु नष्ट गरेको छ । मासु पसलेले दुर्गन्धित वा बासी मासु उपभोक्तालाई बिक्री गरिरहेको भेटिएकाले नष्ट गरिएको हो ।
सलाम अमुन अन्सारीले सञ्चालन गरेको मासु पसलबाट ३ सय किलो र सकिम अन्सारीले सञ्चालन गरेको पसलबाट सय किलो मासु नष्ट गरिएको हो । “बिक्री गर्न राखिएको मासु अति दुर्गन्धित थियो,” उपभोक्ताकर्मी बिमला खनालले भनिन्, “लामो समयदेखिको बासी मासु हो । त्यसलाई नष्ट गर्ने काम गरियो ।” यो पसल वाणिज्य विभागमा दर्ता नभई सञ्चालन गरेको समेत भेट्टिएको छ ।आजदेखि निजी ४ पाङ्ग्रेलाई इन्धन
सरकारले बुधबारदेखि निजी ४ पाङ्ग्रे सवारीसाधनलाई पेट्रोल र डिजेल वितरण गर्ने भएको छ । वाणिज्य तथा आपूर्ति मन्त्रालयका अनुसार बुधबार १ देखि ६ लटसम्म, शुक्रबार ७ देखि १० लटसम्म र सोमबार ११ देखिमाथिका चारपाङ्ग्रे सवारीसाधनलाई इन्धन दिइनेछ । पेट्रोल आयल निगमले तोकिएको पम्पबाट र डिजेल नेपाल प्रहरी, नेपाली सेना, साझा र नेसनल ट्रेडिङको पम्पबाट दिइनेछ ।
निगमले पेट्रोल तथा डिजेल वितरण गर्ने अघिल्लो दिन दिउँसो ३ बजे नै पम्पमा पु¥याउनेछ । त्यसपछि वाणिज्यको अनुमगन टोलीले सिल लगाउने र भोलिपल्ट बिहान ९ बजेदेखि वितरण गर्ने योजना छ ।
  ठूला उपभोक्ताले आफैं इन्धन किन्न पाएनन्        
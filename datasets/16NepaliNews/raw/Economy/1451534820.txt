
﻿
दैनिक १० देखि १२ करोड आम्दानी गुम्यो : व्यवसायीअच्युत पुरी/नयाँ पत्रिकाकाठमाडौं, १६ पुस
भूकम्प र नाकाबन्दीले यस वर्ष होटेल व्यवसायको कम्तीमा ८० प्रतिशत क्षमता खेर गएको छ । मुख्य पर्यटकीय सिजनमा झन्डै शतप्रतिशत कोठा बिक्री (अकुपेन्सी) हुने गरेकोमा पर्यटक आगमन उल्लेख्य संख्यामा घटेपछि यस वर्ष १५ देखि २० प्रतिशतमा झरेको छ ।
पर्यटक आउँदा सेवा दिन सक्ने क्षमता हुँदाहुँदै पनि यस वर्ष करिब ८० प्रतिशत सेवा उपयोगमै ल्याउन नसकिएको होटेल संघ नेपाल (हान)का महासचिव विनायक शाहले जानकारी दिए ।
तयारी अवस्थामा रहेको सेवा ग्राहकसमक्ष उपयोग गर्न नपाउँदा मुख्य पर्यटकीय मौसममा समग्र व्यवसायले दैनिक १० देखि १२ करोड रुपैयाँसम्म आम्दानी गुमाउनुपरेको हानको अनुमान छ । ‘गत वर्ष दैनिक हुने आम्दानीका आधारमा गुमेको रकमको अनुमान गरेका हौँ,’ शाहले भने, ‘यसको असर व्यवसायीसँगै राज्यले सेवा क्षेत्रमार्फत प्राप्त गर्ने राजस्वमा पनि पर्न जान्छ ।’
नेपालमा होटेल उद्योगले पछिल्लो ५० वर्षको इतिहासमा यस वर्ष सबैभन्दा कठिन परिस्थितिको सामना गर्नुपरेको व्यवसायीले बताएका छन् । नेपाल आएका थोरै पर्यटकका लागि पनि स्तरअनुसारको सेवा दिनुपर्दा होटेलको खर्च ३० देखि ४० प्रतिशतले वृद्धि भएको हानको अनुमान छ ।
इन्धनको चरम अभावसँगै थपिएको लोडसेडिङले होटेलको खर्च बढाउन भूमिका खेलेको महासचिव शाहले बताए । ‘अहिले सबैजसो होटेल घाटामा छन्,’ उनले भने, ‘वर्तमान परिस्थितिमा यस उद्योगलाई बचाइराख्नु सबैभन्दा ठूलो चुनौती हो ।’
संस्कृति, पर्यटन तथा नागरिक उड्डयन मन्त्रालयको तथ्यांकअनुसार सन् २०१४ मा पर्यटकको सरदर बसाइ अवधिसमेत करिब ५० प्रतिशतले खुम्चिएर ६ दिन हाराहारीमा झरेको छ ।
आम्दानी गर्न नसकेपछि बैंकको सावाँब्याज भुक्तानी, कर्मचारीको पारिश्रमिक, कर, बिजुली, पानीको बिल समयमै भुक्तानी गर्न नसकिएको होटेल सञ्चालकको गुनासो छ । नेपालमा होटेल व्यवसायमा झन्डै ५ खर्ब रुपैयाँ लगानी रहेको अनुमान छ । यस व्यवसायमा ५ लाखले प्रत्यक्ष रोजगारी प्राप्त गरेका छन् ।
सन् २०१४ को तथ्यांकअनुसार नेपालमा तारेस्तरका १ सय १८ होटेलमा ९ हजार ५ सय ५४ शय्या उपलब्ध छन् । तारेबाहेकका पर्यटकस्तरीय होटेलको संख्या ९ सय ५७ रहेको छ । ती होटेलमा २६ हजार ६ सय २५ शय्या रहेका छन् ।
फेबु्रअरीसम्म चिनियाँ पर्यटक भित्र्याउन माग
यसैबीच, चिनियाँ पर्यटकका लागि भिसा नि:शुल्क गर्ने सरकारको निर्णयलाई व्यवसायीहरूले स्वागत गरेका छन् । ट्ेरकिङ एजेन्सिज एसोसिएसन अफ नेपाल (टान)ले सरकारको यस निर्णयले भूकम्प, तराई आन्दोलन र भारतीय नाकाबन्दीले थलिएको नेपाली पर्यटन उद्योगको पुनरुत्थानमा सहयोग पुग्ने बताएको छ ।
नेपाल सरकारको निर्णयबारे चिनियाँ सञ्चारमाध्यमबाट व्यापक प्रचारप्रसार गरी कम्तीमा पनि फेब्रुअरीसम्म उल्लेख्य पर्यटक आउने वातावरण तयार पार्नुपर्ने हानका महासचिव शाहले बताए । चिनियाँ नयाँ वर्षका उपलक्ष्यमा चिनियाँ नागरिक भ्रमणमा जाने मौसम भएकाले नेपालले त्यसबाट लाभ उठाउनुपर्ने उनले बताए । टानले पनि चीनस्थित कूटनीतिक नियोगलाई परिचालन गरी यसबारे उल्लेख्य प्रचार गर्न माग गरेको छ ।

﻿अनन्तराज न्यौपाने/नयाँ पत्रिकामोरङ, १२ चैत
नेपालमा मालसामान अनलोड गरेर फर्किएका भारतीय नम्बरका ट्रक तथा कन्टेनरलाई अर्कै बाटोबाट फर्काउनुपर्ने माग विराटनगरका व्यवसायीले गरेका छन् । ट्रक/कन्टेनरको दोहारो चापले सीमावर्ती जोगबनीको बजारमा घन्टौँ जाम हुने गरेकाले फर्किने गाडीलाई अर्कै बाटो प्रयोग गर्न दिनुपर्ने माग व्यवसायीले गरेका हुन् ।
विराटनगर भन्सार एजेन्ट संघका कोषाध्यक्ष सुरेश बोहराका अनुसार विराटनगर नाकाबाट दैनिक भारतीय नम्बरका ३ सय गाडी नेपाल भित्रिन्छन् । त्यस्तै, दैनिक ३ सय गाडी नै यहाँबाट बाहिरिन्छन् । त्यसले गर्दा जोगबनीमा जाम हुने गरेको छ । जोगबनी बजारको सडक आजभन्दा ५० वर्ष अघिको हो, त्यसवेला मुस्किलले दैनिक ३०/४० ट्रक सामानको कारोबार हुन्थ्यो ।
‘जामका कारण ट्रक तथा कन्टेनर समयमा भित्र्याउन नपाएर आयातकर्ताले थप आर्थिक भार व्यहोर्नुपरेको छ,’ बोहराले भने, ‘मालवाहक गाडीको क्षमता हेरेर १ दिनको भारु ४ देखि ७ हजारसम्म डिटेन्सन तिर्नुपर्ने बाध्यता छ ।’ साँघुरो बाटोकै कारण जाम भएर आयातकर्ताले सास्ती खेप्नुभन्दा वैकल्पिक उपायतर्फ जानु उचित हुने उनको भनाइ थियो ।
‘विराटनगर मूल नाकाबाट डेढ किलोमिटर पर रहेको मटेरुवा भन्ने स्थानबाट खाली गाडीलाई फर्काउने हो भने केही राहत हुन सक्छ,’ बोहराले भने । मटेरुवामा नेपाल प्रहरी र सशस्त्र प्रहरी दुवैको पोस्ट राखिएको छ । ‘त्यहाँ एउटा छोटी भन्सार थपिदिने हो भने खाली गाडी फर्काउन सकिन्छ,’ संघका पूर्वअध्यक्ष प्रवीन जोशीले बताए ।
भन्सार कार्यालयभन्दा ३ किलोमिटर पूर्वमा पर्ने भेडियारीमा बन्दै आएको एकीकृत जाँच बिन्दु (आइसिपी)को निर्माण पूरा हुन अझै ५ वर्ष लाग्ने देखिएको छ । त्यसैले त्यसवेलासम्मका लागि फर्किने गाडीका लागि वैकल्पिक मार्गको व्यवस्था हुनुपर्ने व्यवसायीले बताएका छन् ।
जोशीका अनुसार मटेरुवा नाकासित जोडिएको भारतीय बाटो ३ किलोमिटर दक्षिणमा रहेको जोगबनीको थानासम्म पुग्छ । खाली गाडी यही बाटो फर्काउने हो भने बजार क्षेत्रको जाम आधा घट्ने उनले बताए । अहिले पनि त्यस बाटोबाट ट्रक र जिपको आवतजावत भइरहेको छ ।
तर, सरकारी पक्षले वैकल्पिक मार्ग प्रयोग गर्न नसकिने जनाएको छ । विराटनगर भन्सारका प्रमुख कृष्ण बस्नेतले भने, ‘व्यवसायीको सुझाब व्यावहारिक र उचित छ तर नेपाल–भारत द्विपक्षीय सम्झौताअनुसार हामी वैकल्पिक मार्ग अपनाउन सक्दैनौँ ।’ सम्झौतामा विराटनगर नाकाबाटै आवतजावत गरिने उल्लेख भएको र खाली गाडी फर्काउने काम पनि आयात प्रक्रियाअन्तर्गत नै पर्ने हुँदा वैकल्पिक मार्ग प्रयोग गर्न नसकिने प्रमुख बस्नेतको कथन छ ।
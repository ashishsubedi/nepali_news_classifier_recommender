
﻿नयाँ पत्रिकाकाठमाडौं, १ माघ
स्थापनाको ५ वर्षपछि माघ ३ गतेदेखि सिडिएस एन्ड क्लियरिङ पूर्ण रूपमा सञ्चालनमा आउने भएको छ । त्यसका लागि आवश्यक सबै तयारी पूरा भएको सिडिएस एन्ड क्लियरिङका प्रमुख कार्यकारी अधिकृत देवप्रकाश गुप्ताले बताए । उनले भने, ‘माघ ३ गतेदेखि डिम्याट भएका सेयरको मात्र कारोबार हुनेछ ।’
नेपाल धितोपत्र बोर्डले माघ १ गतेदेखि अभौतिकीकरण (डिम्याट) भएका सेयरको मात्र कारोबार गर्न निर्देशन दिए पनि सार्वजनिक बिदाका कारण माघ ३ गते देखिमात्र कारोबार सुरु हुने भएको हो ।
करिब ५ वर्षअघि (२०६७ साल चैतमा) सिडिएसको स्थापना भएको हो । विविध कारणले स्थापनाको करिब ३ वर्षसम्म यसले काम सुरु गर्न सकेको थिएन । त्यसपछि पनि सिडिएस पूर्ण रूपमा सञ्चालनका लागि पटकपटक मिति तोकियो । तर, सञ्चालनमा आउन सकेन ।
त्यसैबीच सिडिएसमार्फत सेटलमेन्ट एन्ड क्लियरिङको काम सुरु गरियो । सोही प्रक्रियाअन्तर्गत सिडिएस पूर्ण रूपमा सञ्चालन आउन लागेको हो । यसअघि सिडिएसले चरणबद्ध रूपमा क्षेत्रगत रूपमा डिम्याट सेयरको मात्र कारोबार गर्दै आएको थियो । सामान्यतया विद्युतीय माध्यमबाट स्वचालित रूपमा कारोबार, क्लियरिङ र नामसारी भएको अवस्थालाई सिडिएसको पूर्ण रूपमा सञ्चालन भएको मानिन्छ ।
अभौतिक कारोबारका लागि १ सय ६९ सूचीकृत कम्पनीले सेयर अभौतिकीकरण गरिसकेका छन् । अहिले खारेजीमा गएका, कारबाहीमा परेका र मर्जरमा गएका बाहेकका २३ कम्पनीको सेयर अभौतिकीकरणको प्रक्रियामा रहेको सिडिएसका प्रमुख कार्यकारी अधिकृत गुप्ताले बताए । उनले भने, ‘१ सय ९२ कम्पनीमध्ये १ सय ६९ कम्पनीको सेयर अभौतिकीकरण भइसकेको छ ।’ सूचीकृत सबै कम्पनीका सेयर सधैँ कारोबारमा आउँदैनन् । सोही कारण बिहीबारसम्म अभौतिकीकरण भएका कम्पनीहरू कारोबार सक्रियताका आधारमा शत प्रतिशत पुगेको गुप्ताले दाबी गरे । बिहीबारसम्म करिब ३० करोड कित्ता सेयर अभौतिकीकरण भइसकेको छ ।नेप्सेमा ९.१८ अंकको वृद्धि
सातामा कारोबारको अन्तिम दिन (बिहीबार) नेप्से परिसूचक ९ दशमलव १८ अंकले बढेर १ हजार १ सय ९०.१६ बिन्दुमा उक्लिएको छ । सो दिन ५७ करोड ८ हजारबराबरको रकम कारोबार भएको छ भने १२ खर्ब ८२ अर्ब रुपैयाँको कुल बजार पुँजीकरण भयो । बैकिङ समूह, ट्रेडिङ, विकास बैंक र वित्त कम्पनी समूहको परिसूचक बढेपछि नेप्से परिसूचकलाई बढ्नमा टेवा पुगेको हो । यस दिन कारोबारको पहिलो २० मिनेटमा नेप्से १ हजार १ सय ९३ बिन्दुबाट फर्किएको थियो ।
सो दिन बैकिङ समूहको परिसूचक १ दशमलव ७९ प्रतिशतले, ट्रेडिङ समूहको परिसूचक १.२७ प्रतिशतले, विकास बंैक समूहको ०.६९ प्रतिशत र वित्त कम्पनीको ०.५१ प्रतिशतले बढे । तर, जलविद्युत् समूहको परिसूचक १.०७ प्रतिशत, बिमाको ०.४९ प्रतिशत, होटेलको ०.४३ प्रतिशत र उत्पादन तथा प्रशोधनको ०.१३ प्रतिशतले घटे । नेप्सेमा १ सय ४० कम्पनीको ६ हजार ६ सय ६६ व्यापारबाट १२ लाख २३ हजार २ सय ५६ कित्ता सेयर किनबेच भएको छ । नेप्सेमा कारोबार भएका कम्पनीमध्ये ८२ कम्पनीको सेयर मूल्य बढेको छ, ४६ कम्पनीको सेयर मूल्य घट्यो र १२ कम्पनीको सेयर मूल्य स्थिर रह्यो ।कम्पनीलाई नेप्सेमा  सूचना अपलोड सुविधा
हाल सूचीकृत कम्पनीका सूचना नेप्सेमार्फत वेबसाइटमा अपलोड हुँदै आएको छ, सेयरमूल्यलाई असर पर्ने सूचना तथा जानकारी भएमा कम्पनीले नेप्सेलाई जानकारी दिनुपर्छ र त्यसका आधारमा नेप्सेले सूचना अद्यावधिक गर्दै आएको छ
नेप्सेले आफ्नो वेबसाइटमा सूचना केन्द्र (इन्फरमेसन सेन्टर) अप्सन थप गरी सोही बिन्डोमार्फत कम्पनीलाई सूचना अपलोड सुविधा दिन लागेको हो, सूचना अपलोडका लागि नेप्सेले सूचीकृत कम्पनीलाई युजर नेम (प्रयोगकर्ता नाम) र पासवर्ड प्रदान गर्नेछ
पुँजी बजारमा सूचना प्रणालीलाई झनै व्यवस्थित र प्रभावकारी बनाउने उद्देश्यले यस्तो सुविधा दिन लागिएको हो, लगानीकर्तालाई समयमै धेरैभन्दा धेरै सूचना प्रदान गर्नुका साथै पूर्वसूचनाका आधारमा हुने ‘इन्साइडर ट्ेरडिङ’लाई नियन्त्रण गर्न यो सुविधा दिन लागेका छौँसीताराम थपलिया, महाप्रबन्धक, नेपाल स्टक एक्सचेन्ज
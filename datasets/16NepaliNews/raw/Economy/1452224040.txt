
﻿
काठमाडौं/ सिद्धार्थ बैंक र बिजनेस युनिभर्सल डेभलपमेन्ट बैंकबीच मर्जरसम्बन्धी समझदारीपत्रमा हस्ताक्षर भएको छ । समझदारीमा सिद्धार्थ बैंक सञ्चालक हेमन्त ज्ञवाली र युनिभर्सल सञ्चालक दिनेशशंकर पालिखेले हस्ताक्षर गरेका हुन् ।
मर्जरपछि एकीकृत संस्था सिद्धार्थ बैंक लिमिटेडको नामबाट संयुक्त कारोबार हुनेछ । समझदारीअनुसार मर्जरपछि बन्ने संस्थाको कुल पुँजी ३ अर्ब ४९ करोड पुग्नेछ । मर्जरसम्बन्धी सबै काम ०७३ वैशाख मसान्तसम्म सक्ने दुवै बंैंकले बताएका छन् । साथै, मर्जर प्रयोजनका लागि दुवै संस्थाको सेयर कारोबार ०७२ पुस २३ देखि नै रोक्का गरिएको छ ।
चालू आव ०७२/७३ असोज मसान्तसम्म सिद्धार्थ बैंक र बिजनेस युनिभर्सल डेभलपमेन्ट बैंकको संयुक्त रूपमा ३६ करोड ५२ लाख सञ्चालन मुनाफा, ५१ अर्ब ७० करोड निक्षेप र ४३ अर्ब ७० करोड कर्जा लगानी रहेको छ । मर्जरपछि बन्ने एकीकृत बैंकका नेपालभर ६५ शाखा, ७२ एटिएम र ६४ स्थानमा शाखारहित बैंकिङ सेवा सञ्जाल हुनेछन् ।
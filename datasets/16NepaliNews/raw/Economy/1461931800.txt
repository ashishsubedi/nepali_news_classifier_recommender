
﻿काठमाडौं । नेपाल भित्रिएको ग्यास मध्ये ५० प्रतिशत होटल तथा व्यवसायिक परियोजनाका लागि गएपछि बजारमा हाहाकार कम नभएको खुलेको छ ।
ग्यास उद्योगी र विक्रेताले मिलोमतो गरी तारे तथा अन्य होटल र काँच उद्योगमा ठूलो परिमाणमा ग्यास पठाएपछि उपभोक्ताको चुलो बल्न नसकेको हो ।
नेपाल आयल निगमकाअनुसार भारतीय नाकाबन्दी खुलेपछि प्रत्येक महिना २९ हजार टनभन्दा बढी ग्यास नेपाल भित्रिएपनि बजार हाहाकार कायमै छ । नाकाबन्दी हुँदा महिनामा १० देखि १४ हजार टन मात्रै ग्यास नेपाल भित्रिएको थियो । तर, अहिले दोब्बर भन्दा बढी ग्यास भित्रिदा पनि बजारमा हाहाकार कम नभएको निगमका प्रवक्ता मुकुन्द घिमिरेले जानकारी दिए ।
उद्योग तथा होटललाई ठूलो परिमाणमा ग्यास उपलब्ध गराउँदा कमिसन आउने भएकाले आयातित ग्यास मध्ये ७० प्रतिशत त्यतै गएको काठमाडौं प्रहरी प्रमुख एसएसपी विक्रमसिंह थापाले अनुमान लगाए ।
“होटल तथा काँच उद्योगलाई दिन लागेको बेला केही विक्रेतालाई नियन्त्रणमा लिएका छौं,” उनले भने, “नियन्त्रणमा लिएका व्यक्तिको वयानले पनि त्यहीँ पुष्टि गर्छ ।”
नेपाल एलपी ग्यास उद्योग संघका अध्यक्ष शिव घिमिरेले भारतबाट मागअनुसार ग्यास नआएकाले हाहाकार भएको बताए । “जति ग्यास आएको छ, त्यसबाट होलट, काँच उद्योग र उपभोक्तालाई दिनुपर्ने बाध्यता छ,” उनले भने, “यदि सरकारले उपभोक्ता बाहेक अन्य कसैलाई पनि ग्यास नदिने निर्णय गर्नुपर्यो । हामी सोही अनुसार उपभोक्तालाई मात्रै दिन्छौँ ।”
उनका अनुसार होटल तथा रेष्टुरेन्टलाई ग्यास नदिने वित्तिकै त्यसको असर पर्यटकमाथि पर्न जान्छ ।
भारतीय नाकाबन्दी खुल्नुका साथै मधेस आन्दोलन रोकिएपछि ग्यास आयात ८० प्रतिशत पुगेपनि ध्वस्त वितरण प्रणाली र कालोबजारीका कारण उपभोक्ताका सिलिन्डर भने रित्तै भएको उपभोक्तावादी संस्थाहरुले बताएका छन् ।
तराई बन्दसँगै भारतीय नाकाबन्दी सुरु भएपछि असोजमा स्वात्तै घटेको ग्यास आयात पुस महिनादेखि बढिरहेको छ । तैपनि उपभोक्ताहरुले सुरुकै महिना (असोज) को अभाव झेलिरहेका छन् । निगमको तथ्याङ्कले भने पुसदेखि वैशाखसम्म हरेक महिना आयात बढिरहेको देखाउँछ ।
उद्योग वाणिज्य तथा उपभोक्ता हित सम्बद्ध समितिले पेट्रोलियम पदार्थको वितरण पारदर्शी बनाउन पटक पटक निर्देशन दिएपनि त्यो हुन नसक्दा उपभोक्ता मर्कामा परेका हुन् । कुल मागको ७० देखि ८० प्रतिशत इन्धन भारतबाट नेपाल भित्रिएको निगमकोे तथ्याङ्कले देखाउँछ । त्यस मध्ये पेट्रोल/डिजेल त सतप्रतिशत नेपाल भित्रिएको निगमका निमित्त नायब कार्यकारी निर्देशक सुशील भट्टराईले जानकारी दिए ।
तर, केही दिन यता बजारमा पेट्रोल भर्ने उपभोक्ताको लाइन लामै हुन सुरु गरेको छ । निगमले पर्याप्त मात्रामा पेट्रोल बजारमा पठाउँदा पनि बजारमा लाइन नहटेकोप्रति निगमले चिन्ता व्यक्त गरेको छ ।
निगमको तथ्याङ्कले असोजदेखि ग्यासको आयात नियमित रुपमा बढेको देखाउँछ । नाकाबन्दी र आन्दोलन सुरु हुनुअघि भदौमा २० हजार ६ सय ३९ टन ग्यास आएको थियो । त्यसयता असोजमा यो मात्रा घटेर ४ हजार ४ सय ९८ टन मात्र आयात भयो । कात्तिकमा बढेर ५ हजार १३ टन पुग्यो । मंसिर र पुसमा क्रमशः ५ हजार २ सय ८७ र ९ हजार २ सय टन ग्यास आयो । माघ महिनामा १४ हजार टन, फागुनमा ३० हजार १ सय र चैत महिनामा २९ हजार टन ग्यास नेपाल भित्रिएको छ ।
कहाँ गइरहेको छ यत्रो ग्यास ?
निगमले वितरण प्रणाली नियमित, पारदर्शी, चुस्त बनाउन नसक्दा आएको ग्यास कालोबजारियाको मुखमा परेको छ । उनीहरुले उपभोक्तालाई मनपरी मूल्यमा बेचेर अर्बाैं कमाइरहेको उपभोक्तावादी संस्थाहरुले बताएका छन् ।
चुस्त वितरण मिलाउनुको साटो निगमका अधिकारी कालोबजारियालाई संरक्षण दिएर उपभोक्ता लुटिरहेको राष्ट्रिय उपभोक्ता अधिकार अनुसन्धान मञ्चका अध्यक्ष माधव तिमल्सेनाले जानकारी दिए ।
उपभोक्ता हित संरक्षणका क्षेत्रमा कार्यरत संघसंस्था सरकारको वितरण प्रणाली ध्वस्त भएकाले सर्वसाधारणले दुःख पाइरहेको बताउँछन् ।
“आपूर्ति भइरहेको अधिकांश ग्यास रिफिलिङ कम्पनी र डिलरहरुले देशका ठूला–ठूला होटल र व्यापारिक घरानाहरुलाई बेचिरहेका छन्,” मञ्चका अध्यक्ष तिमल्सेनाले भने, “यसले गर्दा तीन महिना अघिदेखि लाइनमा बसेका उपभोक्ता मर्कामा परेका छन् । उनीहरुलाई नाम मात्रका संख्यामा ग्यास वितरण गरिएको छ ।”
तिमल्सेनाले ग्यास आपूर्ति सहज बनाउने सवालमा सरकारी नीति अस्पष्ट भएकाले पनि समस्या आएको बताए । “ग्यास आपूर्ति र वितरण सरकारको नियन्त्रणबाहिर छ । यहीँ काम गर्दै आएका निजी कम्पनीहरु हाबी भइरहेका छन् । उनीहरूको काम पनि अपारदर्शी छ । सरकारले मनपरी ग्यास वितरणलाई
सरकारले प्रभावकारी रूपमा नियमन गर्न पनि सकिरहेको छैन,” उनले भने ।
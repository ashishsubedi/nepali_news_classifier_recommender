
﻿प्रकटकुमार शिशिर/नयाँ पत्रिकाकाठमाडौं, २२ पुस
संविधान निर्माणपछि समृद्धिको आशा गरेको निजी क्षेत्रले विपरीत वातावरणका कारण आफ्ना लगानी योजना पछाडि धकेलेका छन् । ४ महिनादेखि भएको नाकाबन्दी तथा बन्दहडतालका कारण उद्योगहरू बन्द हुन थालेपछि नयाँ योजना कार्यान्वयनमा अवरोध देखिएको हो । मुलुकको राजनीतिक वातावरण असहज बन्दै गएको भन्दै विभिन्न औद्योगिक व्यावसायिक समूहले घोषणा गरेका राष्ट्रियदेखि बहुराष्ट्रिय लगानीकर्ताले उद्योग तथा सेवा क्षेत्रको लगानी योजना रोकिएको हो ।
भूकम्प र त्यसपछिको लामो नाकाबन्दीका कारण दुई हजारभन्दा बढी उद्योग बन्द भएको र चलेका उद्योगमा पनि उत्पादन क्षमता कटौती भएकाले नयाँ योजना र लगानी अगाडि बढ्न नसकेको कम्पनीहरूको भनाइ छ । बहुराष्ट्रिय कम्पनी डाबर नेपालले जुसमा नयाँ लगानी र योजना बनाए पनि असहज वातावरण भएकाले रोकिएको डाबर नेपालका वरिष्ठ बजार प्रबन्धक अभय गोर्खालीले बताए । ‘वातावरण आजभोलि सहज होला भन्दाभन्दै ४ महिना नाघ्यो, हामीले जुसको नयाँ प्याकेजिङसहित बजारमा पठाउने तयारी थियो, तर सफल भएन,’ उनले भने । दसैँतिहार लक्षित योजना पनि कार्यान्वयन गर्न नपाएको उनले बताए ।
अर्काे बहुराष्ट्रिय कम्पनी युनिलिभरले पनि नेपालबाट थप उत्पादन गर्ने तयारी गरे पनि सहज वातावरण कुर्दै बसेको छ । डोब साबुन र स्याम्पुलगायतका ब्रान्ड नेपालमा नै उत्पादन थाल्ने अन्तिम तयारी गरे पनि समय अनुकूल नभएको भन्दै युनिलिभरले आफ्नो योजना पछाडि सारेको जनाएको छ ।
नेपालको एमएस समूहले सिरहामा नेपालकै सबैभन्दा ठूलो चिनी उद्योग स्थापना गरे पनि उत्पादन थाल्न पाएको छैन । उसले नेपालमा पहिलोपटक केमिकल फ्री चिनी उत्पादन गर्ने तयारी गरेको छ । समूहले सिरहाको पानबाणीमा ५८ बिघा क्षेत्रफलमा डेढ अर्ब लगानीमा हिमालय सुगर उद्योग स्थापना गरे पनि राजनीतिक अवस्था असहज रहेकाले उत्पादन सुरु गरेर जोखिम लिन सकिरहेको छैन । चिनी उद्योग मात्र होइन, पाँचतारे होटेल, धागो उद्योग, स्टिल उद्योगमा समेत लगानी बढाउन लागे पनि अहिले रोकिएको एमएस समूहका प्रबन्ध निर्देशक शशिकान्त अग्रवालले बताए । ‘यस्तो अन्योलको वातावरणमा कसरी लगानी बढाउने ? के योजना ल्याउने ?’ उनले भने ।
समूहले नेपाल हस्पिटालिटी ग्रुप प्रालिमार्फत ठमेल र नक्सालमा होटेलसमेत निर्माण गरिरहेको छ । दुई होटेलमा ३ अर्ब ५० करोड लगानी गरेको समूहले ठमेलको होटेल ३ महिनाभित्र सञ्चालनमा ल्याउने तयारी गरे पनि नाकाबन्दीका कारण काम अगाडि बढ्न नसकेको अग्रवालले बताए ।
त्यस्तै, सूर्य नेपालको प्यारेन्ट कम्पनी आइटिसीको साझेदारीमा ५ अर्ब लगानीको पाँचतारे होटेल, व्यवसायी विकास राणाको २ अर्बको लगानीमा ललितपुरमा निर्माण हुन लागेको पाँचतारे रिसोर्ट, शंकर समूहको ३ अर्ब ५० करोड लगानीमा नक्सालमा बनाउन लागेको पाँचतारे होटेलको काम पनि नाकाबन्दीका कारण रोकिएको छ । एनई ग्रुप र सोल्टीको लगानीमा संयुक्त कम्पनी सोल्टी सिवक्रिम होटल्स एन्ड रिसोर्ट प्रालिले काठमाडौंबाहिर खोल्न लागेका होटेलका योजना पनि अगाडि बढेका छैनन् ।
सूर्य नेपालले चकलेट र बिस्कुट उत्पादन गर्ने गरी कन्फेक्सनरी उद्योगमा पनि लगानी गर्न योजना बनाए पनि प्रक्रिया अगाडि बढाउन पाएको छैन । त्यस्तै, यति डिस्टिलरीले हालै उत्पादन गरेको नयाँ ब्रान्ड ८८४८ भोड्कालाई प्रवद्र्धन गर्ने योजना पनि रोकेको छ ।
लक्ष्मी समूहका कार्यकारी निर्देशक तथा नाडाका अध्यक्ष अन्जन श्रेष्ठले अहिले निजी क्षेत्र असहायजस्तो भएकाले लगानी र योजना ठप्प भएको बताए । ‘नाकाहरू कहिले खुल्ने र रोकिने ठेगान भएको छैन, वीरगन्ज नाका खोलेको छैन, तेल छैन यस्तो अवस्थामा नयाँ लगानी ल्याएर के गर्नु,’ उनले भने ।
लक्ष्मी समूहले काठमाडौं र पोखरामा होटेल निर्माणको योजना बनाए पनि समय अनुकूल नभएको भन्दै रोकेको छ । त्यस्तै, ठमेलमा छायादेवी प्रालिले निर्माण गरिरहेको चारतारे होटेल, शेष घलेको लगानीमा बनिरहेको सेराटन होटेलदेखि थानकोट चन्द्रागिरी केवलकारको कामसमेत नाकाबन्दीका कारण अवरोध भएको छ ।
लोमस ग्रुपले जनकपुरमा क्लिंकर प्लान्ट बनाएर उत्पादन थाल्ने योजना बनाए पनि रोकिएको छ । ९० प्रतिशत काम सकिएका वेला नाकाबन्दीले उत्पादन हुन नसकेको लोमस गु्रपका निर्देशक प्रबलजंग पाण्डेले बताए । ‘२ अर्बको लगानीमा उद्योग लगाए पनि अहिले उत्पादन थाल्न सकिएन,’ उनले भने ।
नाकाबन्दीका कारण अधिकांश सिमेन्ट उद्योग बन्द भएका छन् । ४० वटा सिमेन्ट उद्योग बन्द भएको नेपाल सिमेन्ट उत्पादक संघले जनाएको छ । संघका अध्यक्ष धु्रव थापाले भने, ‘उत्पादन ठप्प छ, नयाँ योजना बनाउन नै मुस्किल छ ।’ सिमेन्टमा विदेशी लगानी आउने कुराले खुसी बनाए पनि त्यो पनि अन्योल देखिन थालेको बताए ।
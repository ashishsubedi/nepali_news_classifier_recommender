
﻿प्रकटकुमार शिशिर/नयाँ पत्रिकाकाठमाडौं, २५ पुस
अत्यधिक उत्पादन भएर ‘मिल्क होलिडे’ हुने मुख्य सिजन पुसमै बजारमा दूध अभाव देखिएको छ । नाकाबन्दीका कारण गाईभैँसीलाई खुवाउने दाना अभावका कारण उत्पादन घटेपछि मिल्क होलिडेविपरीत डेरी उद्योगमा दूध अभाव देखिएको हो।
गत वर्ष पुस महिनामा अत्यधिक दूध उत्पादन भएर बिक्री नभएपछि किसानले सडकमा दूध फालेर विरोध गर्थे । तर, अहिले उत्पादन घटेपछि दैनिक ३० देखि ४० हजार लिटर दूध अभाव देखिएको डेरी उद्योगीले बताएका छन् ।
नेपाल डेरी एसोसिएसनका अध्यक्ष सुमित केडियाले यस वेला दूध अत्यधिक उत्पादन हुने भए पनि अभाव देखिएको बताए । ‘केही समयअघि दूध धेरै भएर मिल्क होलिडे हुन्छ भन्ने अनुमान थियो । तर, अहिले नै दूध अभाव देखिएको छ,’ उनले भने, ‘पुस दूध बढी हुने महिना हो, अहिले नै अभाव देखियो ।’
मुख्य सिजनमै दूध घट्न सुरु भएकाले अहिले मिल्क होलिडे हुने होइन कि भएको उद्योगलाई नै दूध नपुगेकाले भारतबाट उल्टै आयात गर्नुपर्ने अवस्था आउने उनको भनाइ छ ।
भूकम्पले केही गाईवस्तु मरेपछि उत्पादन घट्दै जानु र नाकाबन्दीका कारण गाईभैँसीलाई खुवाउने दाना अभाव देखिएर पनि उत्पादन घट्दै गएको उनले बताए । ‘नाकाबन्दीले दैनिक जीवन नै अस्तव्यस्त भएकाले व्यावसायिक गाईभैँसी पालेकाले पनि बेच्न थालेपछि अभाव देखिँदा त्यसको असर दूध बजारमा परेको छ,’ उनले भने ।
यो सिजनमा उत्पादन बढी भएर मिल्क होलिडे हुन्छ भन्ने अनुमान व्यवसायीले गरेको उनले बताए । ‘सरकारले बढी उत्पादन भएको दूधलाई पाउडर बनाउने र भारतको पटना निर्यात गरिने बताइरहेका वेला मिल्क पकेट क्षेत्र मानिएकै ठाउँमा दूध पुगेन,’ उनले भने ।
मुख्य क्षेत्र काभ्रे, रुपन्देही, चितवन, नवलपरासी र सर्लाहीमा दूध उत्पादन घटेकाले बजारमा दूध अभाव भएको उनको भनाइ छ । डेरी उद्योग संघका अध्यक्ष प्रदीप महर्जनले मिल्क होलिडे हुने अनुमानविपरीत अहिले दूध अभाव देखिएको बताए ।
‘नाकाबन्दीका कारण गाईभैँसीले खाने चोकरलगायत दाना अभावले दूध उत्पादनमा ह्रास आएको छ, त्यसैले बढी उत्पादन हुने सिजनमै दूध अभाव भएको हो,’ उनले भने । अहिले दैनिक ४० हजार लिटर दूध अभाव देखिएको छ, यस्तै हो भने गर्मी महिनामा अत्यधिक अभाव हुन्छ र भारतबाट आयात गर्नुपर्ने अवस्था आउने उनको भनाइ छ ।
‘विगतका वर्षमा पुसमा दूध बढी भएर किसान र उद्योगी दुवैको रुवाबासी हुन्थ्यो, अहिले उद्योगलाई नै दूध पुगेको छैन,’ उनले भने ।
मिल्क होलिडे हुने सम्भावना भएपछि गत भदौमा सरकारले बढी भएको दूध भारतको पटना डेरीमा निर्यात गर्ने र त्यसमा किसानलाई प्रतिलिटर ५ रुपैयाँ ९६ पैसा अनुदान दिने निर्णय गरेको थियो । दिनको ३० हजार लिटर दूध ३ महिना भारत पठाउने र बढी भएको दूध पाउडर बनाउने गरी कार्यदलले निर्णय गरेको थियो । कृषि विकास मन्त्रालयको प्रस्तावमा अर्थ मन्त्रालयले सहमति दिएको थियो ।
दुग्ध विकास संस्थानका महाप्रबन्धक गंगा तिमिल्सिनाले नाकाबन्दीका कारण दाना नआएको र इन्धन अभावले दूध उठाउन ढुवानीमा समस्या भएकाले अभाव देखिएको बताए । ‘तर पनि दूध नै नपुग्ने गरी अभाव भएको छैन,’ उनले भने । संस्थानले विराटनगरमा दैनिक २६ हजार लिटर दूधलाई पाउडर बनाएको र पोखरामा दैनिक १८ हजार लिटर दूधलाई पाउडर बनाएकाले पनि अभाव नदेखिने उनको दाबी छ ।
‘तराईका केही जिल्लामा बन्दका कारण दूध उठाउन सकिएन, त्यहाँको दूध सहज भए बढी नै हुन्छ,’ उनले भने । पहिला बिक्री घटे पनि अहिले बिस्तारै इन्धन सहज हुन थालेपछि बिक्री बढेकाले पनि अभाव देखिएको हुन सक्ने उनको अनुमान छ।राष्ट्रिय दुग्ध विकास बोर्डका कार्यकारी निर्देशक बाबुकाजी पन्तले बन्दका कारण अभाव देखिए पनि खुलेपछि सहज हुने बताए । भूकम्प र नाकाबन्दीले धेरै गाईभैँसी पाल्नेले थोरै पाल्न थालेपछि उत्पादन घटेर अभाव देखिए पनि अर्काे वर्ष अभाव नहुने उनको भनाइ छ । ‘अहिले पनि पाउडरको सट्टा दूध नै खोज्ने ग्राहक बढेकाले तरल दूध मागका कारण अभाव देखिएजस्तो भएको हो,’ उनले भने ।

﻿रञ्जित तामाङ
काठमाडौं, ६ फागुन – मधेस केन्द्रित दलहरूको आन्दोलनका कारण पूर्वी तराईका मध्य जिल्लाका परिषद्हरू पनि प्रभावित हुने देखिएको छ । जिल्लापरिषद् गर्ने समय १ महिना बाँकी भए पनि आन्दोलनका कारण परिषद्को पूर्व तयारीहरू हुन सकेको छैन । नगर र गाउँपरिषद् पुस मसान्तभित्र गर्न नसक्दा जिल्ला परिषद्समेत प्रभावित हुने संघीय मामिला तथा स्थानीय विकास मन्त्रालयले जनाएको छ ।
स्थानीय निकायको परिषद्का लागि १४ चरणको पूर्वतयारी गर्नुपर्ने तर मधेसी दलको आन्दोलनका कारण १० चरणको कुनै पनि तयारी हुन नसकेको मन्त्रालयले जनाएको छ । कात्तिक मसान्तदेखि गाउँ तथा नगरपरिषद्, इलाका स्तरीय गोष्ठीसहित अहिलेसम्म १० चरणको पूर्वतयारी गर्नुपर्ने व्यवस्था छ ।
पर्सा जिविसले मधेस आन्दोलनका कारण कुनै पनि पूर्वतयारी गर्न नसकेको भन्दै आवश्यक निर्देशनसमेत माग गरेको मन्त्रालयको ग्रामीण विकास शाखाले जनाएको छ । सिरहा जिविसले पनि यसअघि नै नगर र गाउँपरिषद् हुन नसकेको भन्दै आवश्यक निर्देशन गर्न मन्त्रालयलाई पत्राचार गरिसकेको छ । “तराईमा भएको बन्द–हड्तालका कारण नगर र गाउँपरिषद् त हुन सकेको छैन नै, जिल्ला परिषद्समेत प्रभावित भएको छ,” मन्त्रालयका उपसचिव विजयराज सुवेदीले भने, “फागुन मसान्तभित्र जिल्लापरिषद् गरे पनि हुन्छ । तर जिल्ला परिषद्का लागि आवश्यक गाउँ र नगरपरिषद् हुन सकेको छैन ।”
गाउँ र नगर परिषद्का साथै इलाकास्तरीय गोष्ठी नभए जिल्ला परिषद्को कुनै औचित्य हुँदैन । परिषद्बाट आगामी वर्षको नीति तथा कार्यक्रम अनुमोदन गरिने र इलाका स्तरीय गोष्ठी हुँदै त्यसलाई पनि जिल्ला परिषद्ले अनुमोदन गर्ने व्यवस्था छ ।
परिषद् गर्न नसके स्थानीय निकाय वित्तीय आयोगले परीक्षण गर्ने न्यूनतम् सर्त तथा कार्यसम्पादन मापन (एमसीपीएम)मा अनुत्तीर्ण भएर पुँजीगत अनुदान गुमाउने व्यवस्था छ । स्थानीय निकायको आफ्नो समस्याले भन्दा पनि अन्य कारणले परिषद्लगायतका पूर्वतयारी गर्न नसके पछि ‘के गर्ने ?’ भन्नेमा मन्त्रालय र आयोग अन्योलमा छन् ।
“अरु कारणले परिषद् र त्यसको पूर्वतयारी हुन नसकेका कारण बजेट कटौती हुने अवस्था आउन नदिन छलफल चलिरहेको छ,” उनले भने, “तत्काल ऐन संशोधन गर्न नसकिने हुँदा तराईका स्थानीय निकायका लागिमात्रै एमसीपीएमको कार्यविधि संशोधन गर्नेबारे छलफल भइरहेको छ ।”
कात्तिक मसान्तभित्र गाविस र नगरपालिकाले बजेट पूर्वानुमान तथा मार्गदर्शन तयार गर्नुपर्ने र मंसिरको पहिलो साताभित्र त्यसको पुनरावलोकन गर्नुपर्छ । मंसिरको दोस्रो साताभित्र बैठक बसेर पुस मसान्तभित्र परिषद् सम्पन्न गर्नुपर्छ । यसैगरी माघ मसान्तभित्र इलाकास्तरीय गोष्ठी, फागुनको पहिलो साताभित्र विषयगत योजना तर्जुमा समितिको बैठक, फागुनको दोस्रो साताभित्र एकीकृत योजना तर्जुमा समितिको बैठक सम्पन्न गर्नुपर्ने व्यवस्था छ ।
त्यसपछि फागुनको तेस्रो सातासम्ममा जिविसको बैठक बसेर फागुन मसान्तभित्र जिल्ला परिषद् गर्नु पर्ने र चैत १० गतेभित्र जिल्ला विकासका योजना कार्यान्वयन गरिसक्नु पर्ने व्यवस्था छ । मध्यपूर्वी तराईका आन्दोलन प्रभावित बारा, पर्सा, रौतहट, सिराह सप्तरी, महोत्तरी, धनुषा र सर्लाहीमा गाउँ र नगरपरिषद्का साथै इलाकास्तरीय गोष्ठीसमेत हुन सकेका छैनन् ।
  पूर्वी तराईको जिल्ला परिषद्समेत प्रभावित        
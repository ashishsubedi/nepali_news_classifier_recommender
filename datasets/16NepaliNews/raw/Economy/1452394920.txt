
﻿अच्युत पुरी/नयाँ पत्रिकाकाठमाडौं, २६ पुस
हरेक वर्ष डिसेम्बरदेखि जनवरी अन्त्यसम्म विश्वभरका पर्यटकले आगामी एक वर्षभित्र भ्रमण गर्ने स्थान र गन्तव्यबारे योजना बनाउने गर्दछन् । पर्यटकको यस्तै योजनालाई सहयोग पुग्ने गरी ट्राभल–टुरिजमसँग सम्बन्धित अनुसन्धानकर्ता, ब्लगर र सञ्चारमाध्यमले विश्वका उत्कृष्ट गन्तव्यहरूको सूची सार्वजनिक गर्दै आएका छन् ।
प्राकृतिक सुन्दरता, भौगोलिक विविधता र मिलनसार मानिसहरूको आतिथ्यताबाट प्रभावित सञ्चारकर्मी तथा अनुसन्धानकर्ताले हरेक वर्ष नेपाललाई घुम्नैपर्ने मुलुकको सूचीमा सूचीकृत गर्दै आएका छन् ।
यसरी हुने प्रचारप्रसार नेपालजस्ता मुलुकले ठूलो धनराशी खर्चंदा मात्र सम्भव हुने प्रवद्र्धनभन्दा बढी प्रभावकारी हुने पर्यटन व्यवसायी बताउँछन् । ‘विश्वभर करोडौँ पर्यटकले पढ्ने वेबसाइट, म्यागेजिन र सञ्चारमाध्यमले नेपाललाई उत्कृष्ट गन्तव्यका रूपमा प्रचार–प्रसार गरिरहेका छन्,’ नेपाल पर्यटन बोर्ड सञ्चालक समितिका सदस्य तथा होटेल संघ नेपाल (हान)का कोषाध्यक्ष घनेन्द्रबहादुर श्रेष्ठले भने, ‘यी माध्यममा पैसा तिरेर पनि नेपालले प्रचार–प्रसार गर्नै सक्दैन ।’
बेलायतको ट्राभल म्यागेजिन रफ गाइड्सले सन् २०१६ मा घुम्नैपर्ने मुलुकको सूचीमा नेपाललाई पहिलो नम्बरमा राखेको छ । यसअघि नेसनल जियोग्राफीले पनि सन् २०१६ मा भ्रमण गर्दा छुटाउनै नहुने ‘कुल गन्तव्य’मध्ये नेपाललाई छैठौँ स्थानमा राखेको थियो । विश्वचर्चित वेब म्यागेजिन ट्रिप एड्भाइजरले पर्यटकबीच गरेको सर्वेक्षणका आधारमा निकालेको ‘ट्राभलर च्वाइस डेस्टिनेसन २०१५’मा नेपालको राजधानी काठमाडौंलाई समावेश गरिएको छ ।
कुल २५ गन्तव्यमा भएको सर्वेक्षणमध्ये पर्यटकको रोजाइका आधारमा काठमाडौँ १९औँ स्थानमा रहेको छ । अर्को ट्राभल साइट प्राइस अफ ट्राभलले सन् २०१६ का सस्ता गन्तव्यमध्ये नेपालको पोखरालाई समावेश गरेको छ । हफिङ्स्टन पोस्टले आफ्नो ट्राभल साइटमा नेपाल घुम्नैपर्ने पाँच कारण उल्लेख गर्दै यसको भ्रमणले जीवन नै परिवर्तन हुने जनाएको छ ।
राजधानी काठमाडौंको सानो क्षेत्रफलभित्र सांस्कृतिक विविधताको विविध पाटा फेला पर्ने, विश्वकै मिलनसार मानिस, स्वादिष्ट भोजन तथा आँखैअगाडि देखिने हिमाल र सर्वोच्च शिखर सगरमाथाले पनि पर्यटकलाई मोहित पार्ने अफिङ्स्टन पोस्टले उल्लेख गरेको छ । यसबाहेक नेपाल गएर गरेको किनमेल र खर्चले भूकम्पबाट प्रभावित मानिसलाई थोरै भए पनि राहत मिल्ने र डलरको पूर्ण सदुपयोग हुने ट्राभल साइटले उल्लेख गरेको छ ।
प्रत्येक विश्वका धनी व्यक्तिहरूको सूची सार्वजनिक गर्ने पत्रिका फोब्र्सको उत्कृष्ट १४ भ्रमण गन्तव्यमा पनि नेपाललाई समावेश गरिएको छ । सन् २०१६ मा पर्यटकले नेपाल भ्रमण गर्नु नै भूकम्पबाट प्रभावित नेपालको पुनरुत्थानमा सहयोगी हुने फोब्र्सले उल्लेख गरेको छ ।
विश्वमा राम्रो प्रचार–प्रसार भए पनि मुलुकभित्र पर्यटक आवागमनलाई उपयुक्त वातावरण बन्न नसक्दा नेपालले उल्लेख्य फाइदा लिन नसकेको व्यवसायीहरूको भनाइ छ । ‘शान्ति–सुव्यवस्था नभएसम्म पर्यटक आउँदैनन्,’ हानका कोषाध्यक्ष श्रेष्ठले भने, ‘प्राकृतिक रूपमा उत्कृष्ट नेपालमा पर्यटक आउने वातावरण भने राज्यले बनाउनुपर्छ ।’कसले के भने
रफ गाइड्स : ट्ेरकिङ रुट पुन: खुला गरिएका छन् । यहाँ खर्च हुने हरेक डलर स्थानीय तहसम्म पुग्छ । यहाँ साना–ठूला होमस्टे छन् । अनुपम भौगोलिक स्वरूप, हिमालय, बाघ, हात्ती, गैँडा यहाँ छन् ।
नेसनल जियोग्राफी : भूकम्पका कारण नेपाल जाने पर्यटकको संख्यामा कमी आए पनि यो देश घुम्नलाई सुरक्षित र व्यवसायका लागि खुला छ । स्वयंसेवा र साहसिक पर्यटनलाई नेपाल सबैभन्दा उत्कृष्ट गन्तव्य हो ।
हफिङ्स्टन पोस्ट : यस मुलुकको भ्रमणले जीवन नै परिवर्तन गरिदिन्छ ।
फोब्र्स : सन् २०१६ मा पर्यटकले नेपाल भ्रमण गर्नु नै भूकम्पबाट प्रभावित नेपालको पुनरुत्थानमा सहयोगी हुनेछ ।
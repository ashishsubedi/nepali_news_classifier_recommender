
﻿
नयाँ पत्रिकातेह्रथुम, २२ माघ
सुङनामको कालापानीमा रेन्बो ट्राउट माछाको व्यावसायिक फार्म सञ्चालनमा आएको छ । असला माछाका रूपमा चिनिएको ट्राउट माछाको जिल्लामै पहिलोपटक व्यावसायिक रूपमा फार्म सञ्चालन गरिएको हो ।
स्थानीय व्यवसायी धर्मराज खड्काले ३० लाख रुपैयाँ लागतमा ट्राउट माछाको भुरा लगाएर व्यावसायिक माछापालन सुरु गरेका हुन् । जिल्लामा कृषि पर्यटन प्रवद्र्धन गर्ने उद्देश्यले रेन्बो ट्राउट जातका माछापालन सुरु गरिएको खड्काले जानकारी दिए ।
माछापालनका लागि उनले २३ रोपनी जग्गा खरिद गरेका छन् । त्यसका लागि वरपरको करिब ३० रोपनी जग्गा लिजमा लिएको उनले बताए ।
करिब २ हजार ३ सय मिटर उचाइको कालापानी पहाडको भिरालो जमिनमा पहिलो चरणमा १६ वटा पोखरी निर्माण गरेर माछापालन थालेको उनको भनाइ छ । खड्काले सुरुमा दोलखा र सिन्धुपाल्चोकबाट ४५ हजार ट्राउट माछाका भुरा ल्याएर
पालेका छन् ।
भुराका लागि १० लाख तथा पोखरी निर्माणका लागि १५ लाख रुपैयाँभन्दा बढी रकम खर्च भएको उनले जानकारी दिए ।
एक वर्षभित्र भुरा संख्या बढाएर १ लाख पुर्‍याउने लक्ष्य उनको छ । सजिलै उपलब्ध नहुने र टाढाबाट ल्याउन समस्या पर्ने भएकाले आगामी वर्षदेखि आफैँले भुरा उत्पादन गर्न पिंगुवा खोलाछेउ २० रोपनी बढी जमिन व्यवस्था गरेको खड्का बताउँछन् ।
भुरा उत्पादनका लागि दोलखाबाट १ हजार बयस्क माछा ल्याउने तयारी उनको छ । माछाको रेखदेखका लागि उनले ३ कामदार राखेका छन् ।
जिल्लामै पहिलोपटक स्वादिलो र महँगो रेन्बो ट्राउट जातका माछापालन गरिरहेका खड्काले पोखरीआसपासकै क्षेत्रमा ब्ल्याक वाटर रिसोर्टसमेत सञ्चालन गरेका छन् ।
बाह्रै महिना चिसो रहने यो क्षेत्रमा रिसोर्टका लागि मात्र ३ करोड रुपैयाँभन्दा बढी लगानी गरेको उनले बताए । यो क्षेत्र भारतको बिहार र पूर्वी तराईबाट नजिक दूरीमा पर्ने भएकाले पर्यटकलाई लक्षित गरी महँगो जातका माछापालनमा लगानी गरेको उनको भनाइ छ ।
रेन्बो जातको माछापालनका लागि प्रशस्त पानी र हावापानीसमेत उपयुक्त भएकाले लाभदायी हुन सक्ने जिल्ला कृषि विकास कार्यालयका प्रमुख मनोजकुमार यादव बताउँछन् ।
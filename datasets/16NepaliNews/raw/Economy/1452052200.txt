
﻿नयाँ पत्रिकाकाठमाडौं, २२ पुस
नेपाल धितोपत्र बोर्ड (सेबोन)ले पुँजी बजार निरीक्षण तथा सुपरीवेक्षणको दायरा वृद्धि गरेको छ । यसअघि बोर्डले सुपरीवेक्षण विभागमार्फत एउटा विन्डोबाट मात्र बजार निरीक्षण तथा सुपरीवेक्षण गर्दै आएकामा अहिले त्यसलाई बढाएर ४ वटा विन्डोमार्फत बजार नियमन सुरु गरेको हो ।
बोर्डले अघिल्लो सातादेखि ४ वटा विन्डोबाट बजार सुपरीवेक्षण सुरु गरेको हो । नयाँ व्यवस्थापछि बोर्डले सुपरीवेक्षण विभाग, सो विभागका प्रमुख, बोर्डका अध्यक्ष र सूचना प्रविधि विभागमार्फत छुट्टाछुट्टै विन्डोबाट रियल टाइम सुपरीवेक्षण भइरहेको बोर्डका प्रवक्ता निरज गिरीले बताए ।यसअघि बोर्डले सुपरीवेक्षण विभागमार्फत मात्रै त्यस्तो सुपरीवेक्षण गर्दै आएको थियो । पुँजी बजारलाई स्वच्छ, पारदर्शी र प्रतिस्पर्धी बनाउने उद्देश्यले नियमन तथा सुपरीवेक्षण दायरा वृद्धि गर्नुका साथै त्यसलाई झनै प्रभावकारी बनाइएको गिरीले दाबी गरे । ‘एकै समयमा धेरै स्थानबाट निरीक्षण गर्दा गल्ती तथा कमजोरी पत्ता लगाउन सजिलो हुन्छ,’ उनले भने, ‘त्यसका आधारमा आवश्यक कामकारबाही अघि बढाउन सकिन्छ ।’
एकै समयमा एकभन्दा धेरै विन्डोबाट बजार सुपरीवेक्षण गर्दा स–सानो गल्ती वा अस्वाभाविक कारोबार तथा चलखेल सजिलै पत्ता लाग्ने भएकाले त्यो नियन्त्रण गर्न सजिलो भएको गिरीले दाबी गरे । उनका अनुसार सुपरीवेक्षणका क्रममा अस्वाभाविक कारोबार वा चलखेल देखिएमा तुरुन्तै टेलिफोन वा पत्रमार्फत सम्बन्धित व्यक्ति र ब्रोकर कम्पनीलाई स्पष्टीकरण सोधिने पनि उनले बताए ।
यस्तै, बोर्डले विशेष समितिमार्फत मंगलबारदेखि बजारको स्थलगत निरीक्षण सुरु गरेको छ । बोर्डले करिब १ महिनाअघि ब्रोकर कम्पनी, मर्चेन्ट बैंैकरलगायत सरोकारवालालाई विभिन्न निर्देशन दिएको थियो । निर्देशन पालना भए/नभएको जानकारी लिन स्थलगत निरीक्षण सुरु गरिएको बोर्डका प्रवक्ता गिरीले बताए । यसअघि बोर्डले ब्रोकर कम्पनीलाई गुनासो सुन्ने इकाइको व्यवस्था, कारोबार कक्षमा मात्र ट्ेरडिङ विनडो राख्न, नियम पालना अधिकृत नियुक्त गर्न, छुट्टै विन्डोमार्फत महिला, अपांगलगायतलाई कारोबार सेवा प्रदान गर्न, प्रदान गरिने सेवा र अवधि समेटी गरी डिस्प्ले राख्न निर्देशन दिएको थियो । निर्देशन दिएको करिब १ महिनापछि पालना भए/नभएको बारे बुझ्न स्थलगत निरीक्षण सुरु गरिएको हो । निरीक्षणका क्रममा अधिकांश निर्देशन पालना भएको र केही निर्देशन पालनाका लागि आवश्यक पूर्वाधार निर्माणको काम भइरहेको बोर्ड स्रोतले बताएको छ । स्रोतले भन्यो, ‘सबै ब्रोकर र मर्चेन्ट बैंकरको स्थलगत निरीक्षणका आधारमा निर्देशन पालना नगर्नेलाई आवश्यक कारबाही अघि बढाउछौँ ।’ बोर्डले यस्तै विविध निर्देशन मर्चेन्ट बंैकर र सेयर रजिष्ट्रार कम्पनीलाई पनि दिएको छ ।
बोर्डद्वारा स्थलगत निरीक्षणका लागि गठित समितिले मंगलबार इम्पेरियल, आर्यतारा, नेपाल स्टक हाउस र दीपशिखा गरी ४ वटा धितोपत्र ब्रोकर कम्पनीको निरीक्षण गरेको छ ।नेप्सेमा ७.८५ अंकको गिरावट
मंगलबार दोस्रो बजार परिसूचक नेप्सेमा ७ दशमलव ८५ अंकको गिरावट आएको छ । यो घटाइले नेप्सेलाई १ हजार १ सय ४६ दशमलव ७७ बिन्दुमा झारेको छ ।
सो दिन कारोबारमा आएकामध्ये होटेल र जलविद्युत् समूहको परिसूचक बढे पनि बाँकी सबै समूहको परिसूचक घटेपछि समग्र नेप्सेमा दबाब परेको हो । परिसूचक घट्ने कम्पनीमध्ये बिमा समूहको परिसूचक सबैभन्दा उच्च अंकले घट्यो । अघिल्ला दिनमा यो समूहको परिसूचक निरन्तर रूपमा बढेको थियो । सो दिन बजार खुलेको पहिलो १० मिनेटसम्म बजार बढे पनि त्यसपछि ओरालो लागेको थियो । र, बन्द हुँदासम्म पनि सुधारको बाटो समाउन सकेन ।
मंगलबार होटेल समूहको परिसूचक ०.९९ प्रतिशत र जलविद्युत् समूहको ०.९५ प्रतिशतले बढे । तर, वित्त कम्पनीको ०.८९ प्रतिशत, विकास बंैकको ०.७ प्रतिशत, बंैकिङको ०.३३ प्रतिशत र ट्ेरडिङको ०.०४ प्रतिशतले घटे । सो दिन ‘अन्य’ समूहको परिसूचक स्थिर रह्यो ।सो दिन ४ हजार २ सय ८७ वटा व्यापारबाट १ सय २८ कम्पनीका ६ लाख ८७ हजार ८ सय ७२ कित्ता सेयर किनबेच भए । सो किनबेचबाट ४१ करोड ९२ लाख रुपैयाँ परिचालन भयो भने १२ खर्ब १७ अर्ब रुपैयाँको बजार पुँजीकरण भयो । सो दिन ४ करोड २५ लाखबराबरको सेयर खरीद–बिक्री भएर एनआइसी एसिया बैंक सबैभन्दा धेरै कारोबार हुने कम्पनीको अग्रपंक्तिमा रह्यो ।

﻿
काठमाडौं/ नेपाल क्लियरिङ हाउसले प्राइम कमर्सियल बैंक र देव: विकास बैकसँग अन्तरबैंक विद्युतीय भुक्तानी प्रणाली सेवा सम्झौतामा हस्ताक्षर गरेको छ ।
सम्झौतापत्रमा नेपाल क्लियरिङ हाउसका सिइओ नीलेशमान सिंह प्रधान, प्राइम कमर्सियलका सिइओ नारायणदास मानन्धर र देव:का सिइओ विजयबहादुर श्रेष्ठले हस्ताक्षर गरेका थिए । सम्झौताअनुसार क्लियरिङ हाउसले दुवै बैंकलाई अन्तरबैंक विद्युतीय भुक्तानी सेवा सञ्चालनका लागि विद्युतीय भुक्तानी प्रणाली उपलब्ध गराउनेछ ।
विद्युतीय भुक्तानी प्रणालीमार्फत कम्पनीसँग आबद्ध सदस्य बैंक तथा वित्तीय संस्थामा रहेका ग्राहकले कुनै पनि खातामा भुक्तानी दिने–लिने कारोबार पूर्णतया सञ्चालन गर्न सक्नेछन् । ग्राहकको रकम स्थानान्तरण, डिभिडेन्ट पेमेन्ट, आइपिओ रिफन्ड, बिल भुक्तानी, प्रिमियम भुक्तानी, सामाजिक सुरक्षा भत्ता, पेन्सन–तलब भुक्तानी, रेमिट्यान्सलगायत कुनै पनि प्रकारका भुक्तानी दिने–लिने सेवा विद्युतीय भुक्तानी प्रणालीबाट सदस्य बैंक तथा वित्तीय संस्थाले लिन सक्छन् ।
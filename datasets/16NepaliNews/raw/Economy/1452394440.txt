
﻿
सानुबाबु तिमिल्सिना/नयाँ पत्रिकाधादिङ, २५ पुस
जिल्लाको चैनपुर गाविसका सबै घरमा बाख्रापालन कार्यक्रम अभियान सुरु भएको छ । स्थानीयलाई आयआर्जनको मुख्य पेसा बाख्रापालन व्यवसाय सञ्चालन गर्न गाविसभरमा अभियान थालिएको हो ।
हेफर इन्टरनेसनल नेपालले चैनपुर गाविस र स्थानीय फोकस नेपाल धादिङसँगको साझेदारीमा सञ्चालन गर्दै आएको साना किसान उद्यमी सबलीकरण परियोजनाअन्तर्गत गाविसमा कार्यक्रम विस्तार गरिएको परियोजना संयोजक धु्रवराज ज्ञवालीले जानकारी दिए ।
परियोजनाअन्तर्गत अहिले चैनपुर गाविसमा १४ मूल समूह र ४९ उपहार समूह गठन गरी बाख्रापलन कार्यक्रम अगाडि बढाइएको छ । समुहमा चैनपुर गाविसका सबै १ हजार ५ सय ४६ घरधुरीका १–१ महिला आबद्ध भएका छन् । परियोजना सुरु भएपछि अहिले चैनपुर गाविसमा ८० प्रतिशत घरधुरीमा बाख्रापालन कार्यक्रम सुरु भएको छ ।
पहिला ३/४ वटा मात्र बाख्रा पाल्दै आएका किसानले अहिले २२/२४ वटासम्म बाख्रा पाल्न थालेका छन् ।
सन् २०१० मा चैनपुर सामुदायिक विकास परियोजनाको नामबाट सुरु भएको कार्यक्रम हाल साना किसान उद्यमी सबलीकरण आयोजनाका नाममा सञ्चालन भइरहेको फोकस नेपालका कार्यकारी निर्देशक एकराज छत्कुलीले जानकारी दिए ।
सुरुमा ३० महिने कार्यक्रम सञ्चालन गरिँदा गाविसका २, ४, ५ र ६ वडाका ५ सय २४ घरमा बाख्रापलन अभियान चलाइएको थियो । अभियानको उपलब्धि सकारात्मक भएसँगै बाँकी अन्य वडामा पनि कार्यक्रम गर्न माग आएकाले गाविसभर सुरु गर्ने लक्ष्य राखिएको उनले बताए ।
अभियानमा चैनपुर गाविसको ०६९ को गाउँ परिषद्ले समेत गाविसका सबै घरधुरीलाई समेट्ने निर्णय गरेपछि कार्यक्रमले गति लिएको उनको भनाइ छ ।
परियोजनाअनुसार मूल समूहलाई ९ सय ७० वटा बाख्रा र ४९ वटा उन्नत जातका बोकासमेत उपलब्ध गराइएको छ । अन्य उपहार समूह विस्तार गरी सबै वडामा उन्नत जातका बाख्रा पुर्‍याउने लक्ष्य लिइएको परियोजना संयोजक ज्ञवालीले बताए ।
‘भोकालाई १ छाक भोजन मात्रै होइन, जिउने जुक्ति सिकाऔँ’ नारासहित सुरु भएको परियोजनाअन्तर्गत बाख्रापालनको तरिका, खोर, गोठ व्यवस्थापन, उचित घाँस तथा दानाको व्यवस्थापन विषयमा समूहमा समयसमयमा छलफल हुने गरेको छ ।
तालिम लिएपछि महिला सदस्यले आफ्नो बारीमा बाख्राका लागि अनिवार्य घाँस रोप्नुपर्ने र हुर्किएपछि खोर व्यवस्थापन गरी बाख्रापालन सुरु गर्नुपर्ने प्रावधान राखिएको छ ।
अहिले चैनपुर गाविसमा करिब १० हजार वटा बाख्रापालन गरिँदै आएको छ । पशुजन्य उत्पादनबाट गाविसका प्रत्येक सदस्यले वार्षिक ३ लाखसम्म आम्दानी थप्नुपर्ने मान्यता परियोजनाले लिएको ज्ञवालीले बताए ।
कार्यक्रमअनुसार अहिले चैनपुर गाविसका ५० प्रतिशतभन्दा बढी किसानले आधुनिक खोर निर्माण गरेका छन् भने बाँकीले पुरानो खोरलाई सुधारेर बाख्रापालनको तयारी गर्दै आएका छन् ।
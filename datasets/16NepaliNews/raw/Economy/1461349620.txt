
﻿काठमाडौं । संसद्को उद्योग वाणिज्य तथा उपभोक्ता हित सम्बन्ध समितिले १७ पटकसम्म दिएको निर्देशन कार्यान्वयन नगरेको भन्दै गम्भीर हुन सरकारलाई चेतावनी दिएको छ ।
पेट्रोलियम पदार्थको आयात वृद्धि, वितरणमा पारदर्शीता र अनुगमनलाई प्रभावकारी बनाउन १७ पटकसम्म दिएको निर्देशन कार्यान्वयनमा नआएपछि समितिले सरकारलाई गम्भीर हुन भनेको हो ।
संसदीय समितिले १७ पटकसम्म आपूर्ति सहज बनाउन दिएको निर्देशन उपेक्षा गरेको समितिका सभापति भीष्मराज आङ्दम्बेले जानकारी दिए ।
निगम सुधार, आपूर्ति वृद्धि, अनुगमन बढाउन निर्देशन दिए पनि कार्यान्वयन नभएको भन्दै आपूर्ति मन्त्रालयलाई समितिले गम्भीर हुन चेतावनी दिएको छ ।
उपभोक्ता हितसम्बन्धी ऐन नियमका कमी कमजोरीलाई यथाशीघ्र संशोधन गर्न निर्देशन दिएको उनले बताए । लामो समयदेखि ग्यास अभाव हुँदा उपभोक्ता मर्काका पर्दा समेत मन्त्रालय गम्भीर नभएको समितिको निष्कर्ष छ ।
“भारतबाट आएको ग्यास कुन ठाउँमा जान्छ ?” उनले प्रश्न गरे, “उपभोक्ताले पाउँदैनन्, यत्रो परिमाण कुन ठाउँमा जान्छ ? न नेपाल आयल निगमसँग जानकारी छ, न मन्त्रालयसँग नै तथ्यांक छ ।”
समितिका सदस्य तथा सांसद् सुवासचन्द्र ठकुरीले आपूर्ति मन्त्रालयले समितिको खिल्ली उडाएको बताए । “समिति निर्देशन दिँदै जाने । तर, एउटा पनि कार्यान्वयन नहुँदा उपभोक्ताले सास्ती पाएका हुन्,” उनले भने, “यदि समितिले दिएको निर्देशन कार्यान्वयन नहुने भए, निर्देशन दिनको केही अर्थ हुन्न ।”
तर समितिको बैठकमा उपस्थित आपूर्ति मन्त्री गणेशमान पुनले समितिले दिएको निर्देशन अनुसार काम गरेको बताए । “संसद्को अपमान गरेको हैन,” उनले समितिका सदस्यलाई जवाफ दिँदै भने, “समितिले दिएको निर्देशन काम भइरहेको छ ।”
नेपाल आयल निगमका निमित्त नायब निर्देशक सुशील भट्टराईले ग्यास आयात बढ्दै गएको बताए । “निगमले भारतीय आयल कर्पोरेसनबाट मागेजति ग्यास दिने सहमति गरेका छन्, ।”
उनका अनुसार निगमका निर्देशक मुकुन्द घिमिरे, निर्देशक वीरेन्द्र गोईतलगातय टोली आईओसीको बरौनीस्थित प्लान्ट पुगेका छन् । उनीहरुले आईओसीलाई माग अनुसार ग्यास दिन समेत आग्रह गरेको भट्टराईले जानकारी दिए ।
एलपी ग्यास उद्योग संघका अध्यक्ष शिव घिमिरेले सरकारको अनुगमन गर्ने तरिका बेठिक भएको बताए । “प्राविधिक क्षेत्रमा अनुगमन गर्न जादा प्राविधिक मान्छे नै हुनुपर्छ,” उनले भने, “जो पनि अनुगनममा जादा उपलब्धी शुन्य हुने र काम गर्न समेत नपाईने अवस्था आएको छ ।”
उनका अनुसार चरम नाकाबन्दीको बेला पनि ग्यास उद्योगीले भारतीय सीमा सुरक्षा बललाई पैसा खुवाएर भएपनि ग्यास भित्र्याएर उपभोक्तालाई राहत दिएको बताए । “उद्योग जहिले पनि आफ्ना ग्राहकप्रति उत्तरदायी हुन्छन्,” उनले भने, “उद्योगले चाहेर पनि आफ्ना ग्राहकलाई धोका दिन सक्तैनन्, ।”
आपूर्ति मन्त्रालयका प्रवक्ता आनन्दराम रेग्मीले ग्यास आयात निरन्तर बढ्दै गएकाले केही समयमा सहज हुने बताए । उनका अनुसार साउनमा १६ हजार ५३, भदौमा २० हजार ६ सय ३९, असोजमा ४ हजार ४ सय ९८, कात्तिकमा ५ हजार १३, मंसिरमा ४ हजार २९, पुसमा ९ हजार १०, माघमा १४ हजार ९१, फागुनमा २१ हजार ६ सय ८५, चैतमा २७ हजार ३ सय ४८ र बैशाख ८ गतेसम्म ६ हजार ३ सय २१ टन ग्यास नेपाल भित्रिएको बताए ।
समितिका सचिव सुदर्शन खड्काले १७ पटकसम्म सरकारलाई एउटै विषयमा निर्देशन दिँदा पनि कार्यान्वयन नभएको पुष्टि गरे ।

﻿अजित अधिकारी/नयाँ पत्रिकाकाठमाडौं, २१ माघ
भारतीय आयल कर्पोरेसन (आइओसी)को विभिन्न डिपोबाट मंगलबार २९ लाख ५१ हजार लिटर इन्धन आयात भएको छ । यति ठूलो परिमाणमा इन्धन आयात भइरहेपनि निगमले वितरण सहज पारेको छैन । पेट्रोलियम पदार्थको आयात र वितरणमा एकाधिकार लिएको निगमले आयात भएअनुसार इन्धन वितरण नगर्दा सर्वसाधारणले सास्ती खेपिरहेका छन् ।
करिब डेढ महिनादेखि भारतबाट सहज रूपमा इन्धन आयात भइरहेको छ । आयात भएको इन्धन प्रयाप्त वितरण नगर्दा निगमको मुलुकभरका डिपोमा २ करोड लिटर इन्धन थन्किएको छ । हाल कुल खपतको ४५–५० प्रतिशत इन्धन आयात भएको निगमले जनाएको छ । कुल आयातको ७० प्रतिशत हिस्सा ओगट्ने रक्सौल डिपोबाट भने अझै इन्धन आउन
सकेको छैन ।
तर, अन्य डिपोबाट इन्धन धेरै दिइरहेको छ । हाल आइओसीका सिलगुढी, बरौनी, बेतालपुर, गोण्डा र बन्थरा डिपोबाट निगमले पेट्रोल, डिजेल, मट्टीतेल र हवाई इन्धन ल्याइरहेको छ । त्यस्तै, हल्दिया, बरौनी, मथुरा र पानीपत रिफाइनरीबाट ग्यास ओसारिरहेको छ ।

पछिल्ला दिनमा आइओसीका सबै डिपोले पेट्रोलियम पदार्थको आपूर्ति बढाइरहेको निगमले जनाएको छ । तर, वितरणमा खासै सुधार भएको छैन । एक सातायता भने निगमले पालो प्रणालीका आधारमा अत्यावश्यकीय र निजी कार, जिप, भ्यान, मोटरसाइकल, स्कुटरलगायतलाई इन्धन वितरण थालेको छ । निगमका प्रवक्ता दीपक बरालले सर्वसाधारणलाई इन्धन वितरण नियमित गरिने बताएका छन् ।
‘हामीले बिस्तारै इन्धन वितरणमा नियन्त्रण कायम गर्दै नियमित गर्दै लानेछौँ,’ उनले भने । पछिल्ला दिन भारतबाट दैनिक २५ लाख लिटरभन्दा बढी इन्धन आउन थालिसकेको छ ।
मंगलबार बरौनीबाट विराटनगरमा १ लाख ३२ हजार लिटर पेट्रोल, ७ लाख ३२ हजार लिटर डिजेल, २४ हजार लिटर मट्टीतेल र २० हजार लिटर हवाई इन्धन आयात भएको थियो । त्यस्तै, बरौनीबाट १ सय २६ टन ग्यास पनि आएको थियो ।
सिलगुढीबाट काकँडभिट्टा नाका हुँदै ६९ हजार लिटर पेट्रोल र ८४ हजार लिटर डिजेल आएको र सो इन्धन निगमको चारली डिपोमा खन्याइएको छ । त्यस्तै, जनकपुर डिपोमा पेट्रोल ३६ हजार र डिजेल १२ हजार लिटर आएको थियो । अमलेखगन्ज डिपोमा पेट्रोल ४० हजार र डिजेल २ लाख २० हजार लिटर आएको छ ।
मागको आधा ग्यास आयात
खाना पकाउने एलपी ग्यासको आयात सहज बन्दै गए पनि सर्वसाधारणले सजिलै पाउन सकिरहेका छैनन् । मंगलबार बरौनी रिफाइनरीबाट विराटनगर हुँदै १ सय २६ टन र भैरहवा नाका हुँदै ३ सय ९६ टन गरी कुल ५ सय २२ टन ग्यास आयात भएको छ, जुन सामान्य अवस्थाको कुल खपतको तुलनामा आधा परिमाण हो ।
अहिले एउटा सिलिन्डरमा आधा परिमाण ७.१ किलो मात्रै ग्यास राख्ने प्रावधान छ । त्यसैले भारतबाट आधा परिमाण भित्रिए पनि दोब्बर सिलिन्डर भरेर सामान्य अवस्थाको संख्यामा सिलिन्डर बजारमा ल्याउन सकिन्छ । तर, अहिले सर्वसाधारणले ग्यास नपाइरहेको अवस्था छ ।
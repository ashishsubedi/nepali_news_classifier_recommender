
﻿मनोरञ्जन शर्मा
भैरहवा,२१ पुस : गत साढे पाँच महिनामा भैरहवा भन्सार कार्यालयले १४ अर्ब ८९ करोड ३४ लाख ८१ हजार रुपैयाँ राजश्व संकलन गरेको छ । गत साउन अन्तिम साताबाट सुरु भएको तराई/मधेस आन्दोलनका बाबजुद यो कार्यालयले भन्सार बिभागले तोकेको लक्ष्य अनुसार राजश्व संकलन गर्न सफल भएको प्रमुख भन्सार अधिकृत लावण्य देब ढकालले बताए ।
‘भाद्र, असोज र कात्तिक महिनामा तोकिएको लक्ष्य अनुसार संकलन नभए पनि मार्ग र पुसको १९ गते सम्म भएको राजश्व संकलनले पुस सम्मकै ६ महिनाको लक्ष्यलाई पुरा गरेको छ,’ भन्सार प्रमुख ढकालले भने ।
भन्सार बिभागले यो कार्यालयलाई साउन देखि पुस मसान्तसम्मका लागि भन्सार महशुल, मूल्य अभिबृद्धी कर र अन्त शुल्क गरी १३ अर्ब ८५ करोड ३२ लाख ४९ हजार राजश्व संकलन गर्न लक्ष्य तोकेकोमा उक्त लक्ष्यलाई पुस १५ अगावै पुरा गरी थप १ अर्ब ४ करोड बढी राजश्व संकलन गरेको हो ।
भैरहवा भन्सार वीरगन्ज पछीको दोश्रो ठूलो नाका हो । वीरगन्ज भन्सार तराई/मधेस आन्दोलनका कारण साढे तीन महिना देखि ठप्प छ ।
  साढे ५ महिनामा भैरहवा भन्सारद्वारा करीव १५ अर्ब राजश्व संकलन        
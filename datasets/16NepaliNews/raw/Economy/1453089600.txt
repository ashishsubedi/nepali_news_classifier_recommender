
﻿छरितो प्रक्रियाबाट काम गर्न समितिको निर्देशन नयाँ पत्रिकाकाठमाडौं, ४ माघ
सरकारले निजगढमा बन्ने दोस्रो अन्तर्राष्ट्रिय विमानस्थल पूर्वाधारको सम्पूर्ण काम २ वर्षभित्र सक्ने प्रतिबद्धता व्यक्त गरेको छ । नेपाल नागरिक उड्डयन प्राधिकरणका महानिर्देशक संजीव गौतमले विमानस्थल निर्माणका लागि आवश्यक सम्पूर्ण पूर्वाधार २ वर्षभित्र सम्पन्न हुने जानकारी दिएका हुन् । आइतबार व्यवस्थापिका संसद्अन्तर्गतको अन्तर्राष्ट्रिय सम्बन्ध तथा श्रम समितिमा उनले वर्तमान गतिमा काम भए बस्ती स्थानान्तरण, मुआब्जा वितरणसहित अन्य आवश्यक प्रक्रिया सम्पन्न भइसक्ने जानकारी गराएका हुन् ।
विमानस्थलले चर्चेको स्थानको चारकिल्ला तोक्ने काम भइसकेको छ । सो विमानस्थल निर्माण गर्दा १ हजार ३ सय ९८ घरधुरी विस्थापित हुने र ४ हजार रूख काट्नुपर्ने देखिएको उनले जानकारी दिए । अर्थ मन्त्रालयका सचिव लोकदर्शन रेग्मीले मुआब्जा वितरणका लागि बजेटको अभाव हुन नदिने प्रतिबद्धता व्यक्त गरेका थिए । प्राधिकरणले उक्त विमानस्थलका लागि यस वर्ष १ अर्ब रुपैयाँ बजेट छुट्याएको महानिर्देशक गौतमको भनाइ छ ।
विमानस्थलको विस्तृत सम्भाव्यता अध्ययन प्रतिवेदनले विमानस्थल र विमानस्थल सहर निर्माणका लागि झन्डै ७ खर्ब बजेटको अनुमान गरेको छ । बैठकमा विमानस्थल मात्र निर्माण गर्न करिब पौने २ खर्ब बजेटले पुग्नेबारे छलफल भएको थियो । संस्कृति, पर्यटन तथा नागरिक उड्डयनमन्त्री आनन्दप्रसाद पोखरेलले प्रारम्भमा ‘विमानस्थल सहर’लाई थाँती राखेर विमानस्थल मात्र निर्माणको योजना बनाउने हो भने स्वदेशी पँुजीबाटै सम्भव हुने बताएका थिए । विमानस्थल निर्माणले गति लिओस् भन्नेमा आफू गम्भीर रहेको भन्दै उनले निजी–सार्वजनिक–साझेदारी (पिपिपी) मोडल अवलम्बन गरी निर्माण प्रक्रिया अगाडि बढाउनुपर्नेमा जोड दिएका थिए ।
अर्थमन्त्रालयका सचिव रेग्मीले विमानस्थल निर्माणको मोडालिटी तय भई नसकेको अवस्थामा लागतको जोहो गर्न नसकिने भन्दै मोडालिटी तय गर्न आग्रह गरेका थिए । मोडालिटीअनुसार कम लागत देखिएमा सरकार स्वयंले विमानस्थलमा लगानी गर्न सक्ने उनको भनाइ छ । बैठकमा सांसदहरूले मोडालिटी छिटो तय गर्न र वातावरणीय अध्ययन, ठेक्काजस्ता काम छिटो–छरितो प्रक्रियाबाट सकी विमानस्थल निर्माणलाई गति दिनुपर्ने बताएका थिए ।
यसैबीच, समितिले विमानस्थलले चर्चेको क्षेत्रमा जग्गा अधिग्रहणको काम तुरुन्त प्रारम्भ गर्न, बस्ती व्यवस्थापन र साइट क्लियरेन्सलगायत काम प्रारम्भ गर्न पर्यटन मन्त्रालयलाई निर्देशन दिएको छ । साथै, विमानस्थल निर्माणको कार्यलाई प्राथमिकतामा राखी अध्ययन प्रतिवेदनलाई अन्तिम रूप दिन, निर्माणको मोडालिटी निर्धारण र निर्माण कम्पनी छनोटको काम सँगसँगै बढाउन पनि मन्त्रालय र लगानी बोर्डलाई निर्देशन दिएको छ ।विमानस्थल निर्माण कार्य प्रारम्भ गर्न आवश्यक ‘पेरिमिटर रोड’ तथा मुख्य धावन मार्गसम्म पुग्ने ‘अप्रोच रोड’ निर्माणका लागि आवश्यक रूख कटान, मुछानलगायत काम २ महिनाभित्र प्रारम्भ गर्न वन तथा भू–संरक्षण मन्त्रालयलाई निर्देशन दिएको छ ।
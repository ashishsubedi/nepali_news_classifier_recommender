
﻿कोलकातामा नेपाली उद्योगी–व्यवसायीनयाँ पत्रिकाकाठमाडौं, ८ माघ
नाकाबन्दीका कारण बन्दरगाहमा अड्किएका मालसामानमा लाग्ने विलम्ब शुल्कको समस्या सुल्झाउन नेपालका उद्योगी–व्यवसायी र भारतका सिपिङ कम्पनी सहमत भएका छन् । समस्या समाधानका लागि नेपाली उद्योगी–व्यवसायी र त्यहाँका सिपिङ कम्पनीको प्रतिनिधित्व हुने गरी कार्यदल गठन गरिएको हो ।
विलम्ब शुल्क मिनाहाको पहल गर्न कोलकाता पुगेका उद्योगी–व्यवसायी, एसोसिएसन अफ सिपिङ इन्ट्रेस्टस् इन कोलकाता (एएसआइसी), फेडरेसन अफ फ्रेट फरवार्ड एसोसिएसन इन इन्डिया (एफएफएफएआई) र एसोसिएसन अफ क्लियरिङ एजेन्टस् इन कोलकाताका प्रतिनिधि सदस्य रहने गरी कार्यदल गठन गरिएको नेपाल उद्योग वाणिज्य महासंघका उपाध्यक्ष दिनेश श्रेष्ठले बताए । नेपाली उद्योगी–व्यवसायीको प्रतिनिधित्व गरेर गत मंगलबार कोलकाता पुगेका श्रेष्ठ बिहीबार काठमाडौं फर्किएका हुन् । काठमाडौं फर्किएपछि नयाँ पत्रिकासँग कुरा गर्दै श्रेष्ठले विलम्ब शुल्कको समस्या समाधानका लागि सर्वपक्षीय छलफल भइरहेको बताए । ‘बुधबार भएको छलफलबाट कार्यदल गठन गरिएको हो,’ उनले भने, ‘बिहीबार र शुक्रबार हुने वार्ता एवं छलफलले कुनै निष्कर्ष निकाल्ने विश्वास गरेका छौँ ।’
तराई बन्द तथा भारतको अघोषित नाकाबन्दीका कारण कोलकाता बन्दरगाह तथा बाटोमा थन्किएका मालसामान, त्यसमा लागेको जरिवाना, बन्दरगाह भाडा तथा विलम्ब शुल्क मिनाहाको पहल भइरहेको उनले बताए । महासंघ, वस्तुगत संघ, नेपाल फ्रेट फरवार्ड एसोसिएसनलगायत संघसंस्थाका प्रतिनिधि र सिपिङ कम्पनीबीच कोलकातामा वार्ता चलिरहेको उनले बताए । अहिलेको परिस्थितिमा त्यस्ता जरिवाना, भाडा तथा विलम्ब शुल्क नलिन ती कम्पनीलाई आग्रह गरिएको उनले बताए । कतिपय कम्पनी छुट दिन सकारात्मक देखिएको उनले बताए । तर, कतिपय कम्पनीले भने छुट दिन नसकिने जनाएको उनले बताए । ५ महिनामा दिनको ३ लाख रुपैयाँका दरले पनि कम्तीमा ६–७ अर्ब रुपैयाँ विलम्ब शुल्क लाग्ने देखिएको उनले जानकारी दिए ।
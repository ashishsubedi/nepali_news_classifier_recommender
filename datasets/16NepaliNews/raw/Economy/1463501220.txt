
﻿काठमाडौं । अर्थमन्त्री विष्णु पौडेलले संमृद्धिसहितको समाजवाद उन्मुख बजेट ल्याउने बताएका छन् । उनले अनुत्तरदायी बजेट नल्याउने दाबी गरेका छन् । नेपाल आर्थिक पत्रकार समाज (सेजन) ले मंगलबार राजधानीमा गरेको पूर्वबजेट छलफल कार्यक्रममा मन्त्री पौडेलले संविधान, संघीयता कार्यान्वयन र नयाँ चरणको आर्थिक विकासका लागि औपचारिक रूपमा सुझाव आएको बताए ।
रोजगारी सृजना, आर्थिक बृद्धि, कृषी, ऊर्जा क्षेत्रमा बजेट केन्द्रित गर्न सुझाव आएको भन्दै अर्थमन्त्री पौडेलले उपयुक्त र मूल्यवान सुझावलाई बजेटले समेट्ने आश्वासन दिए ।
संसद्को कृषि तथा जलस्रोत समिति सभापति सांसद् गगन थापाले समयमै बजेट आएपनि खर्च समय नपुग्ने भएकाले कार्यान्वयन गर्न ‘क्यालेण्डर’ बनाएर अगाडि बढ्न अर्थमन्त्रीलाई आग्रह गरे । उनले फागुन महिनामा ‘पोलिसी अडिट’ गर्नुपर्ने र फागनुपछि पनि कार्यान्वयनमा आउन नसकेका आयोजना खारेज हुने व्यवस्था गरिनुपर्नेमा उनको जोड थियो ।
नेपाल उद्योग वाणिज्य महासंघका अध्यक्ष पशुपति मुरारकाले ऊर्जाको अभावमा उद्योग संचालन हुन नसक्ने भन्दै ऊर्जाको विकासमा ध्यान दिनुपर्ने बताए । उर्जाका लागि सरकारले भनेको समयसम्म कुर्न तयार रहेको तर भनिएको समयमा विद्युत पाउनुपर्ने उनको भनाइ छ ।
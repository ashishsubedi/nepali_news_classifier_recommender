
﻿कृष्ण रिजाल/नयाँ पत्रिकाकाठमाडौं, १० फागुन
विदेशबाट आएको फोन उठाएकै भरमा नेपाली सेवाप्रदायकले वार्षिक ४० अर्ब रुपैयाँ आम्दानी गर्ने गरेका छन् । विभिन्न मुलुकबाट आएको फोन उठाउँदा सेवाप्रदायकले लिने शुल्क (टर्मिनेसन चार्ज)बाट उक्त रकम नेपाल भित्रिने गरेको सेवाप्रदायकले जनाएका छन् ।
एनसेलका इन्टरप्राइज निर्देशक प्रणयराज आचार्यले टर्मिनेसन चार्जबाट सेवाप्रदायकले करिब ४० अर्ब रुपैयाँ आम्दानी गर्ने गरेको बताए । ‘खासगरी भारत तथा खाडी मुलुकबाट नेपालमा धेरै फोन आउँछ,’ उनले भने, ‘यसरी विदेशबाट आएको फोन उठाएकै भरमा मुलुकमा अर्बौं रुपैयाँ भित्रिने गरेको छ ।’ टर्मिनेसन चार्जबाट आएको रकममध्ये राजस्वका रूपमा वार्षिक करिब १० अर्ब रुपैयाँ सरकारी खातामा जाने गरेको उनले बताए ।
नेपाल टेलिकमका सहप्रवक्ता डिल्लिराम अधिकारीले टर्मिनेसन चार्जबाट सेवाप्रदायकले राम्रै आम्दानी गरिरहेको बताए । उनले टर्मिनेसन चार्जबाट नेपालमा वार्षिक ३० अर्बदेखि ४० अर्ब रुपैयाँसम्म भित्रिने गरेको अनुमान गरे । नेपालमा सबैभन्दा बढी भारत, मलेसिया, कतार, दुबई, कुवेत, बंगलादेश, हङकङलगायतका मुलुकबाट फोन आउने गरेको छ । यी वैदेशिक रोजगारीमा सबैभन्दा बढी नेपाली युवा जाने मुलुक हुन् ।
यी मुलुकमा रहेका नेपाली वा स्थानीयले नेपालमा फोन गर्दा सेवाप्रदायकलाई सेवा शुल्क तिर्छन् । त्यहाँका सेवाप्रदायकले प्रयोगकर्ताबाट लिएको सेवा शुल्कमध्येबाट नेपालका सेवाप्रदायकलाई टर्मिनेसन चार्ज बुझाउँछन् ।
नेपालका सेवाप्रदायकको आम्दानीको ठूलो हिस्सा टर्मिनेसन चार्ज नै भएको प्राधिकरणका प्रवक्ता मीनप्रसाद अर्याल बताउँछन् । सेवाप्रदायकको ५० प्रतिशत आम्दानी अन्तर्राष्ट्रिय फोनसेवामा आधारित हुन्छ । ‘एउटै सेवाप्रदायकले दुईतर्फी अन्तर्राष्ट्रिय फोन सेवा (टु वे कल)बाट वार्षिक २३ अर्ब रुपैयाँसम्म आम्दानी गरेको तथ्यांक छ,’ उनले भने, ‘टर्मिनेसन चार्ज आम्दानीको ठूलो हिस्सा बनेको छ ।’
पछिल्लो समय फेसबुक, भाइबर, स्काइपलगायत सामाजिक सञ्जाल एवं एप्सको बढ्दो प्रयोगसँगै टेलिफोनबाट हुने अन्तर्राष्ट्रिय कल घट्न थालेको सेवाप्रदायकले जनाएका छन् । इन्टरनेटको प्रयोग गरेर नि:शुल्क फोन गर्न सकिने सुविधा उपभोग गर्दै प्रयोगकर्ताले अन्तर्राष्ट्रिय कललाई घटाउँदै लगेको उनीहरूको भनाइ छ ।
फोन उठाउँदा कसरी भित्रिन्छ पैसा ?
सम्बन्धित मुलुकका टेलिफोन प्रयोगकर्ताले नेपालमा फोन गर्दा तिरेको सेवा शुल्कमध्येबाट नेपाली सेवाप्रदायकले त्यहाँको सेवाप्रदायकसँग टर्मिनेसन चार्ज लिने गर्दछन् । जस्तै, भारतबाट नेपालमा फोन गर्दा प्रयोगकर्ताले सरदर १२ भारु (करिब २० रुपैयाँ) प्रतिमिनेट सेवा शुल्क तिर्छन् । त्यसमध्ये नेपालका सेवाप्रदायकले ८ रुपैयाँसम्म टर्मिनेसन चार्जका रूपमा लिने गर्छन् । यसरी विभिन्न मुलुकबाट आएको फोन उठाएकै भरमा नेपालमा पैसा भित्रिरहेको हुन्छ । यसरी सेवाप्रदायकले उच्च टर्मिनेसन शुल्क लिँदा विदेशबाट फोन गर्ने सेवाग्राहीलाई महँगो पर्न जान्छ ।
टर्मिनेसन शुल्क देश तथा ती देशका सेवाप्रदायकअनुसार फरक–फरक हुने गरेको छ । नेपाली सेवाप्रदायकले सामान्यतया ९ रुपैयाँ टर्मिनेसन शुल्क लिने गरेको जनाएका छन् ।
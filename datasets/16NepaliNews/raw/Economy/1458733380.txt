
﻿छविलाल बगाले
मनाङ १० चैत – राष्ट्रिय सडक सञ्जालमा जोडिएपछि मनाङका बासिन्दा खाद्यको चामलमा निर्भर हुन छाडेका छन् । बेंसीसहरदेखि चामे र चामेदेखि माथिल्लो मनाङको खाङ्सारसम्म मोटर चल्न थालेपछि मनाङीहरु खाद्यको रासनपानीमा निर्भर हुन छाडेका हुन् ।
मनाङ सडक सञ्जालमा जोडिनुअघि खाद्यको चामलमा निर्भर यो जिल्ला विगत ३ वर्षदेखि खाद्यको चामल किनेर खानेको संख्या विस्तारै घट्दै गएको छ । मनाङमा मोटर पुग्नुअघि यहाँका बासिन्दा खच्चड र हेलिकप्टरबाट खाद्यमा आएको चामलमा निर्भर हुनुपर्थ्यो ।
“सहुलियत दरमा हिमालपारिका जनतालाई सरकारले पठाएको चामल बिक्री नभएर खाद्यको गोदाममा त्यसै थन्किएको छ,” नेपाल खाद्य संस्थान चामे शाखाका प्रमुख रामचन्द्र खनालले भने, “सडक विस्तारसँगै सहरबाट आफ्नो चाहनाअनुसारको चामल खरिद गरी ढुवानी गर्न सहज भएपछि सरकारले दिने गरेको खाद्य संस्थानको चामल बिक्री हुन छाडेको छ ।”
मनाङको सदरमुकाम चामेसँगै अन्य डिपोहरुमा कुनैबेला चामलको लागि गाविसको सिफारिस लिएर आउनेको संख्या अत्याधिक हुने गरेको तर विगत केही वर्षयता चामल किन्न आउनेको संख्यामा निरन्तर कमी आएको शाखा प्रमुख खनालको तर्क छ । “विगतमा खाद्यको चामलमा निर्भर हुनुपर्थ्यो,” खनाल भन्छन्, “अहिले बिहान अर्डर गरे बेलुका घरमै गाडीले झारिदिन्छ ।”
सदरमुकाम चामेमा गत आर्थिक बर्षको चामल मात्रै ९ सय १५ क्विन्टल मौज्दात छ । ‘“बसाइँसराइँ, गाविसबाट ल्याउने सिफारिसको समस्या, माथिल्लो मनाङको खाङ्सारसम्म यातायातको पहुँच, स्थानीय बजारमा उपभोक्ताको इच्छाअनुसारका खाद्यान्न पाइने गरेको छ ।” शाखा प्रमुख खनालले भने, “मनाङमा मोटर नचल्ने बेला लमजुङबाट ल्याउँदा धेरै महँगो पर्नाले खाद्यको चामल नै किन्थे । विगतमा चामल लिनको लागि मनाङको पनि दुर्गम गाविस नार र फु का बासिन्दाहरु आउने गर्थे ।”
नार र फु का नागरिकले आफूहरुलाई चामेबाट चामल बोकेर जानुभन्दा सिधै बेंसीसहरबाट कोतोसम्म जिपमा ल्याएर खच्चडबाट ढुवानी गर्दा सस्तो पर्ने बताउँछन् । उनीहरु भन्छन्, “केही रकम महँगो तिर्छौ तर गुणस्तरीय नै प्रयोग गर्छौं ।” चालू आर्थिक वर्षको दोस्रो चौमासिकसम्म मनाङमा रहेको खाद्यको गोदामबाट ४ सय क्विन्टलमात्रै चामल बिक्री भएको छ । जिल्लामा खाद्यको चामलमा निर्भर हुनेको संख्या घट्दै गएका कारण खाद्यले चालू वर्षका लागिमात्रै ४ हजार क्विन्टल चामल स्वीकृत गरेको छ । स्वीकृतमध्ये माथिल्लो मनाङस्थित हुम्डे डिपोमा ५ सय ६५ क्विन्टल र चामे शाखामा ६५ क्विन्टल चामल प्राप्त भएको छ । तर, तल्लो मनाङका लागि भने जनतासँग अग्रिम रकम उठाएर धारापानीमा रहेको गोदामबाट बिक्री गर्ने गरिएको शाखा प्रमुुख खनालको भनाइ छ ।
“गत वर्ष ३ हजार ३ सय क्विन्टल चामल स्वीकृत भएकोमा २ हजार २ सय क्विन्टलमात्रै चामल भित्रिएको थियो,” शाखा प्रमुख खनालले भने, “अघिल्लो वर्षको केही मौज्दातसहित गत आर्थिक वर्षमा २ हजार २ सय ६६ क्विन्टल चामल बिक्री भएको थियो ।” गाविस सचिवले गरेको सिफारिसका आधारमा ३० किलोको १ हजार २ सय र आफूखुसी आएमा १ हजार २ सय ८० मा दिने गरेको उनले बताए । अहिले खाद्यको चामल लिनको लागि टाढाका स्थानीय आउन छाडेको र नजिकका पनि थोरै मात्रामा आउने गरेको पाइएको छ ।
गत वर्षकै स्टक चामल बिक्री नभएपछि जिल्ला खाद्य व्यवस्थापन समिति मनाङको बैठकले यसलाई तुरुन्त बिक्री गर्ने निर्णय गरेको स्थानीय विकास अधिकारी कृष्णप्रसाद धितालले बताए । धितालको अध्यक्षतामा बसेको बैठकले मनाङस्थित खाद्यको शाखा कार्यालय चामेबाट १ हजार २ सय ३, हुम्डे डिपोबाट ७ सय १४ र धारापानीबाट १ हजार ५ सय क्विन्टल वितरण गर्ने निर्णय गरेको छ ।
  मनाङमा बिकेन खाद्यको चामल        

﻿काठमाडौं, ३ फागुन – यो वर्षको कृषि यान्त्रीकरण प्रदर्शनी मध्यपश्चिमाञ्चल विकास क्षेत्रको केन्द्र बाँकेको कोहलपुरमा हुने भएको छ । ‘कृषिमा यान्त्रीकरण पद्धति अपनाऔं, कृषकको उन्नति गरौं’ नाराका साथ फागुन २३ देखि २७ गतेसम्म दोस्रो राष्ट्रिय कृषि यान्त्रीकरण प्रदर्शनी हुने आयोजक नेपाल कृषि मेसिनरी व्यवसायी संघ र कृषि विभागअन्तर्गतको कृषि इन्जिनियरिङ निर्देशनालयले जनाएका छन् ।
देशभरका कृषक, उद्योगी, व्यापारी, नीति निर्माता, सरकारी तथा गैरसरकारी संस्था, वित्तीय संस्था, अध्येता, विद्यार्थीलगायत सरोकारवालालाई लक्षित गरिएको प्रदर्शनीमा १ हजारभन्दा बढी कृषि औजार, उपकरण तथा यन्त्रहरु प्रदर्शनी तथा बिक्रीका लागि राखिनेछ ।
कृषि उत्पादन तथा उत्पादकत्व बढाउन कृषि यन्त्रको समेत भूमिका महत्वपूर्ण भएकाले उपकरणबारे कृषकलाई जानकारी गराउनु नै पहिलो उद्देश्य रहेको कृषि इन्जिनियरिङ निर्देशनालयका निमित्त प्रमुख मधुसूदनसिंह बस्न्यातले बताए । “कृषक र उत्पादकबीच सूचनाको आदानप्रदानमा कमी छ, यसलाई हटाउन
प्रदर्शनी महत्वपूर्ण हुनेछ,” उनले भने, “कृषकलाई उपयोगी हुने मकै छोडाउने, माछाको कत्ला हटाउने मेसिनदेखि ठूला थ्रेसर मेसिनसम्म प्रदर्शनी तथा बिक्रीका लागि राखिनेछ ।” प्रदर्शनीका लागि स्टल सित्तैंमा उपलब्ध गराइने तथा अवलोकनकर्तालाई पनि कुनै शुल्क नलाग्ने उनले बताए ।
प्रदर्शनीमा हरेक कृषि यन्त्रको खरिदमा १० देखि २० प्रतिशत छुटको व्यवस्था गर्नुका साथै यन्त्र सञ्चालनका लागि आधारभूत तालिमको समेत व्यवस्था गरिएको छ । १५० स्टलको व्यवस्था गरिएको प्रदर्शनीमा ७५ जिल्लाबाट ५० हजारभन्दा बढी अवलोकनकर्ता आउने आयोजकको अनुमान छ ।
कृषि यन्त्र, उपकरण तथा सेवाको आन्तरिक बजार प्रवद्र्धन, कृषि यन्त्र उपयोगमा वृद्धि, यन्त्रका व्यापारी तथा कृषकबीच समन्वय, व्यावसायिक चेतना अभिवृद्धि तथा आधुनिक उपकरणबारे जानकारी गराउने उद्देश्य रहेको प्रदर्शनी अवधिमा सरोकारवालाबीच अन्तक्र्रिया तथा छलफलसमेत गर्ने कार्यक्रम तय भएको छ ।
आयोजकले कार्यक्रम प्रायोजनको वर्गीकरण गरी प्रायोजनका लागिसमेत आह्वान गरेका छन् । प्लाटिनम प्रायोजकका लागि ५ लाख, गोल्डका लागि ३ लाख र सिल्भरका लागि २ लाख रुपैयाँ न्यूनतम शुल्क तोकिएको छ ।
२ वर्षअघि चितवनमा भएको पहिलो यान्त्रीकरण प्रदर्शनीमा ५ करोड रुपैयाँको कारोबार भएको थियो भने ३५ हजारले अवलोकन गरेका थिए । यो वर्ष कारोबार रकम र अवलोकनकर्ता दोब्बर हुने अपेक्षा आयोजकको छ ।
  यो वर्षको कृषि यान्त्रीकरण कोहलपुरमा        
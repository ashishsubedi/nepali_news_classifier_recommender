
﻿तँपाईं पोखरा आउँदै हुनुहुन्छ ? यदि आउँदै हुनुहुन्छ र कोसेली खोज्दै हुनुहुन्छ भने यहाँको कोसेली डाँडाघरे वाइन खरिद गर्न सक्नुहुन्छ । पोखराको नयाँबजारमा शुक्रबारदेखि सुरु भएको राष्ट्रिय औद्योगिक व्यापार मेलामा डाँडाघरे वाइनले पनि स्टल सहभागिता जनाएको छ । स्टलमा रहेको वाइनमा लेखिएको छ, ‘सुन्दर पोखराको कोसेली सुन्दर मन हुनेहरूलाई ।’
पोखरामा हिल हट वाइनरी ६ प्रकारका स्वाद र गुणमा पोखरेली वाइन बजारमा बिक्री गर्दै आएको छ । अन्य वाइनभन्दा कम मूल्य अनि बढी गुणस्तरमा पोखराका प्राय: सबै वाइन पसलबाट खरिद गर्न सकिन्छ, डाँडाघरे वाइन । हिल हट वाइनरीका आँगन, पिँढी, मझेरी आटी र तगारो नाममा विभिन्न प्रकारका वाइन बजारमा छन् । आँगन ह्वाइट ड्राइ र ह्वाइट स्विटमा, पिँढी रेड स्विट र रेड ड्राइ, मझेरी रेड सेमी स्विट, आटी ह्वाइट सेमी स्विटको स्वादमा बजारमा पाइन्छ भने तगारो चाँडै बजार आउने तयारीमा छ ।
डाँडाघरे वाइन शुद्ध मह, विशेष जडीबुटीका जरा, विभिन्न फलफूललगायत कच्चापदार्थको सम्मिश्रणबाट उत्पादन गरिएको उद्योग सञ्चालक झलक थापाले जानकारी दिए । शतप्रतिशत रसायनमुक्त र विशेष निगरानी तथा स्वास्थ्यलाई ध्यानमा राखी उत्पादन गरिने हुँदा स्वास्थ्यमा कुनै असर नपर्ने सञ्चालक थापाको दाबी छ । ‘वाइन रक्सीको वर्गमा पर्दैन, यसले आत्मीयता बढाउँछ,’ सञ्चालक थापा भन्छन्, ‘त्यसैले पोखरा आउँदा आत्मीयता बढाउन डाँडाघरे वाइन कोसेली लिएर जानुस् ।’ वाइन बिक्रीबाट आएको सम्पूर्ण नाफा बुद्धयशोधरा वाटिकामा खर्च गरिँदै आएको उनले बताए ।
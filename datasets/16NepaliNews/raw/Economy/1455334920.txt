
﻿इन्धन अभावको कहानी
सजिलै सहज हुने छैन पेट्रोलियम अजित अधिकारी/नयाँ पत्रिका
काठमाडौं, १ फागुन
विगत पाँच महिनादेखि पेट्रोलियम पदार्थको चरम अभाव खेपिरहेका उपभोक्ता शुक्रबारदेखि राजधानीमा तेलको नियमित आपूर्ति हुने खबरले उत्साहित भएका थिए । तर, उपभोक्ताले अपेक्षा गरेअनुरूप तत्कालै ग्यास र तेलको आपूर्ति सहज भने हुने स्थिति छैन ।
संविधान जारी भएलगत्तै ५ असोजदेखि मुलुकभर पेट्रोलियमको अभाव सुरु भयो, प्रत्येक पम्पमा सवारी चालकको लाइन बाक्लियो । लाइन बसेर इन्धन पाए त ठिकै थियो, तर दिनभर लाइन बसेर बेलुकीपख इन्धन नपाइने खबरपछि मोटरसाइकल डोर्‍याइँदै घर फर्कनु धेरै नागरिकको नियति बन्यो ।
पम्पमा लाइन बसेर पनि तेल नपाएका उपभोक्ताले दिनहुँ आक्रोश पोख्न थालेपछि गृह मन्त्रालयले १३ असोजबाट निजी सवारीसाधन (मोटरसाइकल, स्कुटर, कार, जिप, भ्यान) लाई इन्धन नदिने निर्णय गर्‍यो । सरकारले तेल नदिने भनेपछि पम्पमा सवारीको लाइन देखिन छाड्यो । यो दिनदेखि सडकमा सवारी कम, बुटवा धेरै हुन थाले । निजी सवारीले तेल नपाउँदा अत्यावश्यक सेवासमेत प्रभावित हुने देखिएपछि भोलिपल्टै १४ असोजमा गृह मन्त्रालयले अत्यावश्यक सेवालाई इन्धन दिने निर्णय गर्‍यो–नक्सालस्थित प्रहरी कल्याण कोषको पम्प र लगनखेलस्थित नेपाली सेनाको शक्तिीदेवी पम्पबाट ।
सुरुबाटै ७० प्रतिशतभन्दा बढी इन्धन आयात हुने रक्सौल–वीरगन्ज नाका बन्द थियो । अन्य पाँच नाका पानीट्यांकी–काँकडभिट्टा, जोगबनी–विराटनगर, सुनौली–भैरहवा, रुपैडिया–नेपालगन्ज र गौरिफन्टा–धनगढीबाट फाट्टफुट्ट मात्रै इन्धन आइरहेपछि सरकारले सार्वजनिक बसलाई समेत नियमित इन्धन दिन सकेन । र, १९ असोजबाट सार्वजनिक सवारीमध्ये माइक्रोबसलाई १५ लिटर, मिनिबसलाई २० लिटर र ठूला बसलाई ३० लिटर इन्धन दिने निर्णय गर्‍यो । यी सवारीलाई दिनैपिच्छे होइन, दिन बिराएर इन्धन दिन थालियो । त्यसपछि त बसभित्र उभिनेमात्रै होइन, छतमा समेत यात्रुले बस्ने ठाउँ पाउन मुस्किल भयो ।
भारतीय आयल कर्पोरेसन (आइओसी) को रक्सौलबाहेक सिलगुढी, बरौनी, बेतालपुर, गोन्डा र बन्थरा डिपोबाट आएको तेल जम्मा गरी आयल निगमले २६ असोजमा निजी सवारीसाधनलाई ५ र १५ लिटरका दरले तेल बाँड्यो । झन्डै महिना दिनदेखि तेल नपाएका सवारीसाधनलाई मुस्किलले ५ लाख ५० हजार लिटर पेट्रोल बाँडियो । लाइन बसेकामध्ये आधा सवारी पनि तेल पाएनन्, दु:खै दु:खमा दसैँ गयो ।
भारतबाट चाहिएजति तेल नआएपछि सरकारले विकल्पको रूपमा चीनलाई अघि सार्‍यो । दसैँअगाडिदेखि नै चीनबाट तेल ल्याउने चर्चा भए पनि दसैँपछि ११ कात्तिकमा चीन पुगेर नेपाली टोलीले इन्धन आयातका लागि समझदारीपत्रमा हस्ताक्षर गर्‍यो । र, चीनबाट व्यापारिक हिसाबले इन्धन ल्याउने बाटो कोर्‍यो । चीनसँग समझदारी गर्ने विषय खासमा भारतलाई तर्साउने हतियार थियो, तर भारतले चीनबाट तेल ल्याउने कुरा पत्याएन र नेपाललाई दिने तेल परिमाण बढाएन, बरु कटौती जारी राख्यो ।
चीनले सम्झौतासँगै १३ लाख लिटर पेट्रोल अनुदानमा दियो । तर, व्यावसायिक रूपमा तेल आयातको विषय भने हालसम्म पनि टुंगिएन । चीनले दिएको पेट्रोलको पहिलो खेप १६ कात्तिक साँझ थानकोट डिपोमा आइपुगेको थियो ।
चीनले दिएको युरो–४ मापदण्डको तेल निगमले १९, २० र २१ कात्तिकमा तीन दिन बाँड्यो । त्यतिखेर तिहार आउनै लागेको थियो । यतिवेलासम्म इन्धनमा व्यापक कालोबजारी भइसकेको थियो । कालोबजारीमा निगमकै संस्थागन संलग्नता पनि भेट्टिएको थियो । तर, संसदीय समिति, अख्तियार दुरुपयोग अनुसन्धान आयोग, राष्ट्रिय सतर्कता केन्द्रलगायतका नियामक निकायले नदेखेझैँ गर्दा कात्तिकको पहिलो साताबाटै कालोबजारीले मुलुकमा सबैभन्दा बढी ‘स्पेस’ पाए । निगमले १ सय ४ रुपैयाँ प्रतिलिटरमा पेट्रोल दिन नसक्दा सर्वसाधारणले ४ देखि ५ सय रुपैयाँसम्म खर्चेर कालोबजारीयाबाट तेल किने । तीन महिनासम्म कालोबजारीले तेल बजार कब्जा गरे पनि पनि माघ पहिलो साताबाट भने त्यो मत्थर हुँदै आएको छ ।
ग्यास नभएपछि दाउराको भर
कालोबजारीको तेलले जसोतसो चल्यो तर चुलो बाल्न सबैभन्दा कष्टकर भयो । ग्यास उद्योग र डिलरको गेटमा शूून्य डिग्रीसम्मको चिसो मौसमको ख्यालै नगरी दिनरात लाइनमा उपभोक्ता बसे, तर ग्यास पाएनन् । खासगरी राजधानीवासीको यस्तो नियति झन्झन् कठोर बन्दै गएपछि सरकारले २९ कात्तिकदेखि दाउरा वितरण थाल्यो । व्यक्तिलाई प्रतिकिलो १५ र संस्थालाई प्रतिकिलो १७ रुपैयाँका दरले टिम्बर कर्पोरेसनले १५ लाख ४७ हजार ३ सय ४५ किलो दाउरा बिक्री गरेको जनाएको छ । भारतबाट कम ग्यास आएपछि सरकारले एउटा सिलिन्डरमा आधा (७.१ किलो) ग्यास भरेर धेरै नागरिकलाई वितरण गर्ने योजना ल्यायो र हालसम्म कार्यान्वयन भइरहेको छ । तर, ग्यासको अभाव डिजेल, पेट्रोलको भन्दा पनि लामो समयसम्म जाने अनुमान आयल निगमकै अधिकारीहरू गर्छन् ।
अब सहज हुन्छ त ?
आयल निगमले शनिबार बिहानैबाट नियमित रूपमा सर्वसाधारणलाई इन्धन बाँड्ने जनाएको छ । एउटा पम्पमा कम्तीमा ३ हजार लिटर पेट्रोल पठाउने र नियमित पठाउने प्रवक्ता मुकुन्द घिमिरेले जानकारी दिए । ‘हामी नियमित रूपमा इन्धन पठाउँछौँ, दैनिक पेट्रोल ३ लाख ५० हजार र डिजेल ४ लाख ५० हजार लिटर काठमाडौं उपत्यकामा मात्रै वितरण गर्दैछौँ,’ घिमिरेले भने, ‘त्यसैले बिस्तारै सहज हुने अपेक्षा छ ।’
निगमले दैनिक रूपमा बाँड्न लागेको परिमाण सामान्य अवस्थाको मागअनुरूपको हो । तर, अहिले उपत्यकामा एकैदिन १५ लाख लिटरसम्म पेट्रोलको माग छ । झन्डै ५ महिनादेखि इन्धन नपाएका उपभोक्ताले अबको एक सातासम्म आफूलाई चाहिएजति मात्रै इन्धन सवारीमा भर्ने छैनन्, सकेसम्म दिनहुँ पम्पमा लाइन लागिरहनेछन् । यसबाट माग स्वाभाविक
रूपमा बढ्नेछ ।
अर्कातिर, इन्धन आयात हुने मुख्य बिन्दु रक्सौल डिपोले आधा परिमाण मात्रै तेल लोडिङ गर्दै आएको छ । त्यहाँबाट औसतमा दैनिक २७ लाख लिटर इन्धन आउनुपर्नेमा १३–१४ लाख लिटर मात्रै आइरहेको निगमले जनाएको छ । ‘रक्सौलबाट पूर्ण क्षमतामा नआएसम्म नागरिकले मागेजति तेल वितरण गर्न गाह्रो हुन्छ,’ प्रवक्ता घिमिरे भन्छन् । यसबाट पनि पुष्टि हुन्छ कि निगमले नियमित रूपमा इन्धन वितरण गरिरहे पनि सर्वसाधारणले कम्तीमा १ सातासम्म सहज आभास गर्न पाउने छैनन् ।
टाइमलाइन नाकाबन्दीपछि कहिले के भयो ?३ असोज : भारतीय आयल कर्पोरेसन (आइओसी)बाट इन्धन आयात ठप्प भयो । त्यतिखेर निगमसँग १८ हजार १ सय ७० किलोलिटर इन्धन मौज्दात थियो । त्यसभन्दा ११ दिनअघिबाटै ग्यास लोडिङ बन्द थियो ।५ असोज : आइओसीले इन्धन नदिएको खबर आयल निगमले लुकाएर राख्यो र बिस्तारै अभाव देखिन थाल्यो । उपभोक्ता पम्पमा लाइन बस्न थाले ।१३ असोज : गृह मन्त्रालयमा बैठक बसी निजी सवारीलाई इन्धन नदिने निर्णय गरियो । ३ दिनका लागि उक्त निर्णय गरेको भए पनि तेल नआएपछि ४ महिनाभन्दा बढी समय कार्यान्वयन भई बिहीबारसम्म उक्त निर्णय लागू भएको थियो ।१४ असोज : अत्यावश्यक सेवाका सवारीसाधनलाई नक्सालस्थित प्रहरीको पम्प र लगनखेलस्थित सेनाको पम्पबाट इन्धन
वितरण थालियो ।१९ असोज : सार्वजनिक सवारीसाधनलाई कोटा प्रणालीमा इन्धन दिने निर्णय गरियो । सार्वजनिक सवारीसाधन तथा पर्यटकको सेवामा सञ्चालित साधनलाई जोर–विजोर नम्बरका आधारमा तेल दिन थालियो । माइक्रोबसलाई १५ लिटर, मिनिबसलाई २० लिटर र ठूला बसलाई ३० लिटर इन्धन
वितरण थालियो ।२१ असोज : निगमले वैकल्पिक माध्यमबाट तेल आपूर्ति गर्न आसयपत्र माग्यो । २४ असोजसम्म २० कम्पनीले इच्छा देखाए ।२६ असोज : निजी सवारीलाई दसैँअघि उपत्यकाका सबै पम्पबाट इन्धन बाँडियो ।२ कात्तिक : तत्कालीन वाणिज्य तथा आपूर्ति मन्त्रालयले २ कात्तिकमा राजपत्रमा सूचना प्रकाशित गरी निजी क्षेत्रबाट जसले जहाँबाट पनि इन्धन ल्याई बिक्री गर्न पाउने निर्णय गर्‍यो ।११ कात्तिक : चिनियाँ नेसनल पेट्रोलियम कर्पाेरेसन र आयल निगमबीच इन्धन खरिदका लागि समझदारीपत्रमा हस्ताक्षर भयो । र, चीनबाट इन्धन ल्याउने बाटो खुल्यो । साथै, चीनले अनुदानमा १३ लाख लिटर पेट्रोल दिने औपचारिक निर्णय पनि भयो ।१३ कात्तिक : केरुङबाट तेल ल्याउनका लागि थानकोटबाट १२ ट्यांकर प्रस्थान गरे ।१६ कात्तिक : निगमको थानकोट डिपोमा केरुङबाट चिनियाँ पेट्रोल आइपुग्यो । १२ ट्यांकरमा ९८ हजार लिटर पेट्रोल आएको थियो ।१९ कात्तिक : तिहारअघि १९, २० र २१ कात्तिकमा निजी सवारीसाधनलाई इन्धन बाँडियो ।२३ कात्तिक : निगमले इन्धन मौज्दात नभएको र आयात गर्न सरकारले असहयोग गरेको भन्दै तेल बाँड्न नसकिने विवादास्पद निर्णय सार्वजनिक गर्‍यो ।२८ कात्तिक : बंगलादेशबाट इन्धन आयातको सम्भावना खोज्न निगमको २ सदस्यीय टोली गयो । तर,
तेल आएन ।११ मंसिर : सरकारले अत्यावश्यक साधन वर्गीकरण गरी तेल दिन थाल्यो । अस्पतालका गाडी, औषधि, दमकल, शवबाहन, फाहोरमैला, अत्यावश्यक खाद्यवस्तु, दूध, पानी र तरकारी ढुवानीका साधन, कूटनीतिक नियोग, राजदूतावास, स्कुल बस, लामो तथा छोटो रुट र स्थानीय रुटका सार्वजनिक बस, पर्यटक बस, निर्माण सामग्री ओसार्ने ट्रिपर, ट्रक, सरकारी तथा सञ्चारगृहका सवारीसाधनलाई कोटा तोकेर इन्धन दिन थाल्यो ।२२ मंसिर : निजी सवारीसाधनलाई पेट्रोल बाँडियो । मोटरसाइकल र स्कुटरले पाएको लामो समयपछि कार, जिप, भ्यानले पाए ।९ पुस : निजी क्षेत्रको तर्फबाट बिराट पेट्रोलियम प्रालिले पहिलोपटक ५ ट्यांकर पेट्रोल ल्यायो । उक्त पेट्रोल काठमाडौंमा १ सय ९२ रुपैयाँ प्रतिलिटरले बिक्री भएको थियो ।४ माघ : ५ महिनापछि निगमले इन्धनको मूल्य घटायो । पेट्रोल ५ र डिजेल तथा मट्टीतेल समान ६ रुपैयाँ प्रतिलिटरले घटायो । तर, अन्तर्राष्ट्रिय बजारअनुसार नघटाएको भन्दै निगमको चर्को आलोचना भयो ।२२ माघ : रक्सौल–वीरगन्ज नाका सुचारु भयो । र, आइओसीका डिपोबाट २५ माघदेखि इन्धन
आउन थाल्यो ।
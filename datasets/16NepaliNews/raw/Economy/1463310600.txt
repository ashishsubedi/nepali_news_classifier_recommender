
﻿नेपालगन्ज, २ जेठ – नेपालगन्ज भन्सारले राजस्व असुलीमा कडाइ सुरु गरेको छ । भारतबाट ल्याइएको १ सय रुपैयाँभन्दा बढीको सामानको राजस्व असुल्न सुरु गरिएको हो । सय रुपैयाँ बढीको सामानमा पनि अहिलेसम्म भन्सार प्रशासनले घरायसी सामानमा ‘व्यावहारिकता’ हेर्दै आएको थियो ।
तर, गत मंगलबारबाट सशस्त्र प्रहरीले कुनै पनि सामान भन्सार नतिरी ल्याउन नदिएपछि राजस्वसमेत बढेको छ । यसअघि सीमानाको बाहिरी काउन्टरबाट दैनिक १ लाख ५० हजारदेखि २ लाखसम्म राजस्व संकलन हुँदै आएकामा कडाइ गरिएपछि दैनिक ८ देखि ९ लाख रुपैयाँसम्म राजस्व संकलन हुन् थालेको नेपालगन्ज भन्सार कार्यालयले जनाएको छ ।
सय रुपैयाँभन्दा बढीको सामानको भन्सार लिन थालिएपछि अहिले भारतीय बजार रुपैडिहा जानेको संख्यामा कमी आएको छ । नेपालगन्जका बजारलाई छाडेर दैनिक रुपैडिहा जानेलाई यो कडाइले असर पारेको छ । नेपाली ग्राहककै भरमा रुपैडिहामा दैनिक ८ करोड रुपैयाँभन्दा बढीको व्यापार हुने गरेको छ । भन्सारमा गरिएको कडाइले राजस्व असुलीसँगै नेपालगन्जमा कारोबार बढ्ने आशा व्यवसायीहरूले गरेका छन् ।
भन्सारले कडाइ नगरेको भन्दै लामो समयदेखि असन्तुष्ट रहँदै आएका नेपालगन्जका व्यवसायीहरू भने पछिल्लो कामले खुसी भएका छन् । नेपालगन्ज उद्योग वाणिज्य संघका अध्यक्ष कृष्णप्रसाद श्रेष्ठले भन्सारको पछिल्लो कदमले राज्य र नेपालगन्जका व्यवसायीलाई फाइदा पुग्ने बताए । “सय रुपैयाँ बढीको समानको राजस्व असुल्नु पर्छ भनेर हामीले भन्दै आएका थियौं,” अध्यक्ष श्रेष्ठले भने, “बल्ल कार्यान्वयन थालिएको छ । यसलाई निरन्तरता दिइनुपर्छ ।”
भन्सार खुकुलो हुँदा नेपालगन्ज बजार भएर जाने ग्राहकले रुपैडिहाका व्यवसायी मोटाउने र यहाँका व्यापारी पलायन हुनेस्थिति रहेको व्यवसायीहरूको भनाइ छ । सय रुपैयाँभन्दा बढीको सामानको राजस्व असुलीलाई निरन्तरता दिइएमा निश्चित रूपमै राजस्व असुली अझ बढ्ने विश्वास लिइएको छ ।
यसैगरी मुख्य नाकामा कडाइ गरिएसँगै छोटी नाकाहरूमा पनि कडाइ गर्न जरुरी रहेको नेपालगन्जका व्यवसायी बताउँछन् । बाँकेमा रहेका सातवटा छोटी भन्सार नाका बन्द छन् । भन्सार बन्द भए पनि आवागमनका लागि बाटो खुल्ला रहेकाले छोटी भन्सारको बाटोबाट ठूलो परिमाणमा राजस्व छलेर सामान भित्रिने गरेको छ ।
किन सक्रिय भयो सशस्त्र ?
भन्सारमा कडाइ गरी १ सय रुपैयाँभन्दा बढीको सामानमा राजस्व असुली सुरु गरिनुमा ‘क्यारिङ’ गर्नेहरूको हात रहेको बताइएको छ । पाँच दिनअघि केही महिलाले सीमापारीबाट ल्याउन थालेको कपडा भन्सार सुरक्षार्थ खटिएका सशस्त्र प्रहरीले दस गजामा गएर बरामद गरेका थिए ।
नेपालतिर नआउँदै कपडा बरामद गरिएको भन्दै महिलाले प्रतिकार गरे । सशस्त्र प्रहरीले बरामद गरी छोटी भन्सार कार्यालयमा कपडा राखिएपछि ती महिलाले ढुंगामुढा गर्दै केही प्रहरीलाई घाइते बनाएका थिए । उनीहरूले राति नै प्रहरीको नियन्त्रणमा रहेको कपडा खोसेर लगेका थिए ।
क्यारिङ गर्नेहरूले नै त्यसरी शक्ति देखाएपछि भन्सार सुरक्षार्थ सशस्त्र प्रहरीले मंगलबारदेखि नै भन्सारमा कडाइ गरेको हो । नेपालगन्ज नाकाबाट घरायसी भन्दै दैनिक ठूलो संख्यामा मालसामान ‘क्यारिङ’ गर्नेको ठूलो समूह सक्रिय छ । चामल, दाल, पिठो, चिनी, भेली, मसला, कपडा ओसार्ने खुद्रा व्यवसायी हजारभन्दा बढी रहेको बताइन्छ ।
यसरी ‘क्यारिङ’ गर्नेहरू साइकल, रिक्सा, ई–रिक्सा, मोटरसाइकल, एक्का–टाँगा जस्ता सवारी साधनबाट नियमित ओहोरदोहोर गर्छन् । यसबाहेक घरायसी सामान लिनका लागि पनि यहाँबाट धेरै सर्वसाधारण रुपैडिया जाने गरेका छन् । नेपालगन्जमा भन्दा रुपैडियामा केही सस्तोमा सामान पाइने उनीहरूको विश्वास छ ।
  भन्सारमा कडाइसँगै राजस्व संकलनमा वृद्धि        
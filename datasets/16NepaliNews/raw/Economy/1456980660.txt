
﻿अजित अधिकारी/नयाँ पत्रिकाकाठमाडौं, २० फागुन
चीनले नेपाललाई खाना पकाउने ग्यास (एलपिजी) दिने भएको छ । चीनको सरकारी स्वामित्वको चाइना नेसनल पेट्रोलियम कर्पोरेसन (सिएनपिसी)ले ग्यास दिने प्रस्ताव सरकारसमक्ष गरेपछि छलफलका लागि दुई सदस्यीय नेपाली टोली चीन पुगेको छ ।
स्रोतका अनुसार आपूर्ति मन्त्रालयका सहसचिव उत्तम नागिला र आयल निगमका निर्देशक वीरेन्द्र गोइत सोमबार चीन गएका हुन् । ‘चीनले १५ दिनअघि नै नेपालको आवश्यकताअनुरूप ग्यास दिने गरी प्रस्ताव गरेको थियो,’ स्रोतले भन्यो, ‘सिएनपिसीका प्रतिनिधि नै काठमाडौं आएर प्रस्ताव गरेका थिए, तर ढिला गरी दुई सदस्यीय टोली छलफल गर्न चीन गएको हो ।’
भारतले नाकाबन्दी थालेयता ग्यास अभावका कारण उपभोक्ताले सास्ती खेपिरहेका छन् । तर, चीनले ग्यास दिने प्रस्ताव गर्दा पनि छलफलका लागि टोली पठाउन ढिलाइ गर्नुले संशय उत्पन्न गराएको स्रोतले बतायो ।
त्यस्तै, चीनले ग्यास खरिद सम्झौता गर्ने मानसिकता नै बनाएका वेला नेपालले भने अध्ययन गर्नका लागि मात्रै उक्त टोली पठाएको स्रोतको भनाइ छ । ‘सोमबार चीन गएको टोलीले ग्यास आयातको लागत, कुन ठाउँबाट ल्याउनेलगायतका विषयमा अध्ययन गरेर फर्कने म्यान्डेड पाएको छ,’ स्रोतले भन्यो ।
 चिनियाँ बुलेटले नेपालमै ग्यास ल्याइदिने
सरकारी स्वामित्वको सिएनपिसी मातहतको पेट्रो चाइनाले ग्यास कारोबार गर्ने बेग्लै कम्पनी खडा गरेको छ । सोही कम्पनीले नेपाललाई मागेजति ग्यास दिने प्रस्ताव गरेको थियो । कम्पनीका प्रतिनिधि आफैँ आएर नेपालमै ग्यास ल्याइदिने प्रस्ताव गरेका थिए । चीनले नेपालकै उद्योगसम्म ग्यास ल्याइदिने प्रस्ताव गरे पनि सरकारले गम्भीरतापूर्वक नलिएको स्रोतले बतायो । १५ दिन ढिला गरी नेपाली टोली प्रस्थान
चीनले प्रस्ताव गरेको १५ दिनपछि मात्रै छलफलका लागि नेपाली टोली त्यसतर्फ गएको छ । चिनियाँ प्रतिनिधिले काठमाडौं आएर ग्यास दिने प्रस्ताव गर्नासाथ राष्ट्रिय योजना आयोगका सदस्य चन्द्रकान्त पौडेलको संयोजकत्वमा परराष्ट्र, अर्थ र आपूर्ति मन्त्रालयका सहसचिव तथा आयल निगमका दुई प्रतिनिधि सम्मिलित टोली तत्काल चीन जाने निर्णय भएको थियो । तर, भोलिपल्टै उक्त समिति चीन नजाने भन्दै पन्छिएको थियो । ‘मुलुकमा ग्यासको यति धेरै आवश्यकता भएका वेला छिमेकी चीन आफैँले ग्यास लिन बोलाउँदा पनि सरकारी टोली निर्णय गरेर चीन गएन,’ स्रोत भन्छ, ‘अघिल्लो दिन चीन जाने निर्णय गरेको टोली रातारात किन आफ्नो निर्णयबाट पछि हट्यो भन्ने बुझ्न सकिएको छैन ।’
सुरुमा सरकारको बलियो टोली जाने निर्णय भए पनि १५ दिनपछि २ सदस्यीय फितलो टोली चीन पुगेको छ । यो टोली ग्यास आयातको सम्भावना केलाएर मात्रै फर्कनेछ ।चीन रिसाएपछि नेपाली टोली गयो
नेपाली टोली चीन जान ढिलाइ गरेपछि चिनियाँ पक्ष रिसाएको थियो । सरकार र आयल निगमका प्रतिनिधि चीन जाने निर्णय गरेर पनि किन ढिलाइ गरेको भन्दै पेट्रो चाइनाका प्रतिनिधिले सोधेका थिए । ‘तपाईंहरू (नेपाली प्रनिनिधि)ले चीन जाने निर्णय गरेपछि नेपाली टोली आउँदै छ, आवश्यक प्रबन्ध मिलाउनु भनेर मैले आफ्नो कम्पनीमा खबर गरिसकेको छु । तर, किन जान मान्नुभएको छैन ? तपाईंहरूको व्यवहारले मलाई अप्ठ्यारो पारिसक्यो,’ ती चिनियाँ प्रतिनिधिको भनाइ उद्धृत गर्दै स्रोतले भन्यो ।भारतले कम दिइरहेछ
मुलुकभर औसतमा दैनिक ६६ बुलेट ग्यास खपत हुन्छ । तर, रक्सौल नाका खुलेको महिनादिन पुग्न लाग्दासमेत भारतीय आयल कर्पोरेसन (आइओसी)ले मागेजति ग्यास दिएको छैन । बुधबार ३१ बुलेट मात्रै लोड भएको निगमले जनाएको छ । आइओसीको बरौनी रिफाइनरीले १२ र हल्दिया रिफाइनरीले १९ बुलेट ग्यास दिएको छ । नेपालले ग्यास आयात गर्ने आइओसीका थप दुई रिफाइनरी मथुरा र पानीपतले दिएका छैनन् ।
मंगलबार बरौनीले २२, हल्दियाले २३ र मथुराले १० गरी ५५ बुलेट तथा सोमबार बरौनीले २२, हल्दियाले २८ र मथुराले १० गरी ६० बुलेट ग्यास लोड दिएका थिए । त्यसअघि ५ दिनसम्म सबैभन्दा बढी ग्यास आयात हुने बरौनीले लोड नै दिएको थिएन । आइओसीले नियमित परिमाणमा नभई आफूखुसी ग्यास लोड दिने गरेकाले आपूर्ति सहज गर्न गाह्रो भएको निगमले जनाएको छ ।
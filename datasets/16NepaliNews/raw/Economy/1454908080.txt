
﻿विराटनगर, २५ माघ । कृषिमन्त्री हरिबोल गजुरेलले नेपाललाई आर्थिक रूपमा आत्मनिर्भर बनाउने महत्वपूर्ण क्षेत्र कृषि भएको बताएका छन् । क्षेत्रीय खाद्य प्रविधि तथा गुण नियन्त्रण कार्यालय विराटनगरको आयोजनामा भएको कार्यक्रममा मन्त्री गजुरेलले कृषि क्षेत्रको विकास नभई मुलुक आर्थिक रूपमा समुन्नत हुन नसक्ने उल्लेख गरे ।
“कृषिमा आत्मनिर्भर भए वैदेशिक व्यापार घाटासमेत घट्छ,” उनले भने, “हरेक वर्ष कृषिजन्य वस्तुको आयात बढ्दै गएको छ ।” कृषिजन्य वस्तुको आयातलाई प्रतिस्थापन नगरेसम्म मुलुकको आर्थिक विकासले गति लिन नसक्ने उनको भनाइ थियो । रेमिट्यान्स खाद्यान्न र विलासी वस्तुको खरिदमै सीमित भएको गजुरेलले बताए । कृषिमन्त्री गजुरेलले रेमिट्यान्सलाई कृषिको व्यावसायीकरण र आधुनिकीकरणका साथै अन्य उत्पादनमूलक क्षेत्रमा लगानी गर्नुपर्नेमा जोड दिए । कृषिलाई व्यावसायिक बनाउन उन्नत बीउ, मल र आधुनिक प्रविधिको प्रयोग बढाउनुपर्ने उनले बताए । “समय र हावापानीअनुकूल बीउ वितरण गरियो भने उत्पादन बढाउन सकिन्छ,” उनले भने ।
कार्यक्रममा कृषि मन्त्रालयका सचिव उत्तमकुमार भट्टराईले नेपालका होटलहरूको अवस्था दयनीय रहेकाले होटल व्यवसायी, उपभोक्ता र सम्बन्धित निकाय सजग हुनुपर्नेमा जोड दिए । कार्यक्रममा क्षेत्रीय खाद्य प्रविधि तथा गुण नियन्त्रण कार्यालय विराटनगरका प्रमुख प्रमोद कोइरालाले ०७२ साउनदेखि हालसम्ममा १३८ वटा होटल, रेस्टुराँ  हस्पिटल तथा स्कुल कलेजका क्यान्टिनको अनुगमन गरेको जानकारी दिए ।
  कृषिले नै मुलुक आत्मनिर्भर बन्छ : कृषिमन्त्री        

﻿काठमाडौं । केही सीमित व्यापारीले मिलेमतोमा दैनिक उपभोग्य वस्तुको मूल्य अत्यधिक बढाउँदा पनि अनुगमनकारी निकाय मौन बसेको उपभोक्ता अधिकारवादी संघसंस्थाहरुले आरोप लगाएका छन् ।
दैनिक उपभोग्य वस्तु (दाल, चामल, खानेतेल)को मूल्य आकासिँदा समेत अनुगमनकारी निकाय मौन बसेको उपभोक्ता अधिकारवादी संस्थाहरुले बताएका छन् ।
“अहिले चालम प्रतिबोरा २ सय रुपैयाँ बढेको छ । खानेतेलको मूल्य पनि प्रति कार्टुन १ सय ५० देखि २ सय रुपैयाँ बढेको छ,” उपभोक्ता अधिकार अनुसन्धान मञ्च नेपालका अध्यक्ष माधव तिमल्सेनाले बाह्रखरीसँग भने, “तर, अनुगमनकारी निकाय अनुगमन नै नगरी मौन बसेको छ ।”
खुद्रा व्यापार संघका अध्यक्ष पवित्रमान बज्राचार्यले सनफ्लावर तेल बाहेक अन्य खाद्य वस्तुको मूल्य नबढेको बताए । नेपालमा दुई जना व्यापारीले मात्रै सनफ्लावर तेल ल्याउने गरेको र उनीहरुले नै नयाँ मूल्य निर्धारण गरेर बजारमा पठाएको बताए । “एक कार्टुन सनफ्लावर तेलेको मूल्य १ हजार १ सय ५० रुपैयाँ थियो” उनले भने, “अहिले १ हजार २ सय ५० रुपैयाँ पुगेको छ ।”
आपूर्ति मन्त्री गणेशमान पुनले मूल्य बढाएर खाद्य वस्तु बेच्ने व्यापारीलाई तत्काल कारबाही गर्न उपभोक्ता हित तथा आपूर्ति व्यवस्थापन विभागलाई निर्देशन दिएको बताए । “केही वस्तुको मूल्य बढेको भन्ने गुनासो हामीमाझ आएको छ,” उनले बाह्रखरीसँग भने, “तत्काल बजार हस्तक्षेप गरी मूल्य बढाउने व्यापारीलाई कारबाही गर्छौंं ।”
एक हप्तामा खाने तेलको मूल्य बढ्नुपर्ने कुनै कारण नभएको व्यापारीहरु बताउँछन् । मधेसवादी दलले तराइ बन्द गर्ने बताएसँगै केही व्यापारीले दैनिक उपभोग्य वस्तुको मूल्य बढाएको खुद्रा व्यापारीको आरोप छ ।
“थोक व्यापारीले मनोमानी रुपमा मूल्य बढाएका हुन्,” बज्राचार्यले भने, “तराइ बन्दको हल्ला चलेसँगै व्यापारीले आफूखुसी मूल्य बढाएर बजारमा सामान पठाएका छन्, ।”
उपभोक्ता हित तथा आपूर्ति व्यवस्थापन विभागले बजार अनुगमन गर्न छाडेपछि खाद्य वस्तुको मूल्य बढेको तिमल्सेनाले जानकारी दिए ।
आपूर्ति मन्त्रालयका प्रवक्ता दीपक सुवेदीले आयातकर्ताको गोदाममा छापा मार्न सम्बद्ध निकायलाई निर्देशन दिएको बताए । “मन्त्रालयले आपूर्ति व्यवस्थापन विभागका महानिर्देशक गोकुल धिताललाई तत्काल बजार अनुगमन गर्न निर्देशन दिएको छ” उनले भने, “केही दिनमा यसको परिणाम आउँछ ।”
केही दिनअघि आपूर्ति मन्त्रालयमा भएको छलफलमा बजार अनुगमनलाई तीव्र बनाउने बताएपनि दैनिक उपभोग्य वस्तु (खानेतेल, दाल, चामल)लगायतको मूल्य आकासिदा समेत अनुगमन भएको छैन । आपूर्ति मन्त्रालयका प्रवक्ता सुवेदीले २० प्रतिशतभन्दा बढी नाफा राखेर सामान विक्री गर्नेलाई कानुन अनुसार कारबाही गरिने जानकारी दिए ।
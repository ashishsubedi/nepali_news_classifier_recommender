
﻿दिपेन्द्र अधिकारी
चितवन, ११ फागुन – कृषि क्षेत्रमा आधुनिकीकरण र व्यवसायिकता भित्रिएसँगै चितवनमा उन्नत जातका पशुको संख्या बढेको छ । स्थानीय जातका गाईभैंसी र बाख्रा तथा भेडाभन्दा कृषकको ध्यान उन्नत जातका पशुपालनतर्फ केन्द्रित भएको तथ्यांकले देखाएको छ ।
जिल्ला पशु सेवा कार्यालय चितवनका अनुसार १ आर्थिक वर्षको अन्तरमा ३ देखि ५ प्रतिशतसम्म उन्नत गाईभैंसीको संख्यामा वृद्धि भएको छ । आर्थिक वर्ष ०७०/०७१ मा भन्दा आर्थिक वर्ष ०७१/०७२ मा उन्नत जातका गाईको संख्या ३.८३ प्रतिशतले बढेको छ ।
अघिल्लो आर्थिक वर्षमा चितवनमा ४४ हजार ९३६ वटा उन्नत गाईपालन भएकोमा गत आवमा यो संख्या बढेर ४६ हजार ६६० पुगेको पशु सेवा कार्यालयले जनाएको छ । यो अवधिमा स्थानीय गाईको संख्या भने २.३६ प्रतिशतले घटेको छ । २९ हजार ६७३ बाट २८ हजार ९७० मा झरेको कार्यालयले सार्वजनिक गरेको तथ्यांकमा उल्लेख छ ।
त्यस्तै यो अवधिमा उन्नत भैंसीको संख्या पनि बढेको पाइएको छ । २ आर्थिक वर्षको अन्तरालमा ४.१ प्रतिशतले उन्नत भैंसीको संख्या बढेको छ । त्यस्तै यसै अवधिमा स्थानीय भैंसीको संख्या १.३५ प्रतिशतले घटेको छ । उन्नत जातका बाख्रा २.४७ प्रतिशतले र भेडा १.९ प्रतिशतले वृद्धि भएको कार्यालयले जनाएको छ । कुखुरा प्रजातिमा भने लोकल कुखुरा पाल्ने कृषक २ आर्थिक वर्षको अवधिमा १ प्रतिशतले बढेका छन् ।
उन्नत जातका गाईभैंसी र भेडाबाख्राको पालनले दूध र मासुको उत्पादनमा पनि वृद्धि भएको छ । ३ आर्थिक वर्षको अन्तरमा झण्डै ८ हजार टन दूध उत्पादन वृद्धि भएको छ । आर्थिक वर्ष ०६९/०७० मा ७९ हजार टन दूध उत्पादन भएकोमा गत आवमा ८७ हजार टन उत्पादन भएको कार्यालयले जनाएको छ ।
त्यस्तै आव ०६९/०७० मा १९ हजार टन मासु उत्पादन भएकोमा गत आवमा २० हजार ५०० टनको हाराहारीमा उत्पादन भएको कार्यालयले जनाएको छ । दुग्धजन्य वस्तुको उत्पादनमा व्यवसायिकता अपनाएसँगै उन्नत जातका गाईभैंसीको संख्या बडेको जिल्ला पशु सेवा कार्यालय चितवनका प्रमुख वरिष्ठ पशु चिकित्सक डा. रामकुमार कार्कीले बताए । व्यावसायिक रूपमै पशुपालन गर्ने कृषकको संख्या बढेकाले उन्नत जातका पशुतर्फ आकर्षित भई दूध र मासुमा उत्पादनमा वृद्धि भएको डा. कार्कीको भनाइ छ ।
कृषकहरू उन्नत गाईभैंसीपालनतर्फ उन्मुख भए पनि राज्यले आवश्यक सहयोग नगरेको पशुपालकको गुनासो छ । मूल्य समायोजन नहुँदा समस्यामा परेको जयलक्ष्मी गाई फार्म आनन्दपुरका नारायण खरेलले बताए । गाईभैंसीका लागि आवश्यक पर्ने कच्चा पदार्थको मूल्य दैनिक बढ्दो क्रममा रहेको तर दूधको मूल्य भने जतिको त्यति नै रहने गरेको उनको गुनासो छ ।
हाल ५० रुपैयाँ प्रतिलिटरमा दूध बिक्री गरिरहेको उनले जानकारी दिए । चितवनमा ह्याचरी उद्योग ७२ वटा, व्यावसायिक कुखुरा फार्म करिब ९०० वटा, व्यावसायिक गाई फार्म करिब २०० वटा,  दाना उद्योग  ४२ वटा, दुग्ध उत्पादक सहकारी संस्था १३८ वटा र पाउडर दुग्ध कारखाना एउटा छन् ।
  उन्नत जातका पशुपालनमा कृषक        
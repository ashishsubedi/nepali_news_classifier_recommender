
﻿सुदीपकुमार ढुंगाना
आजभन्दा १५ वर्षअघि जब विनोद चौधरी आफ्ना दुई भाइसहित ममतामयी आमाको शव लिएर पशुपति आर्यघाट पुगे, उनले सधैँ देखेको, तर याद नगरेको पशुपतिको अस्तव्यस्तता उनको आँखा वरिपरि घुम्यो । हिन्दू परम्पराअनुसार अन्तिम संस्कार गरिरहेको समयमा कुनै वादविवाद वा तर्क वितर्क नगर्ने चलनलाई सम्झँदा सम्झँदै उनले आर्यघाटको दूरावस्थाका बारेमा प्रधानमन्त्रीलाई खुलापत्र लेखे ।
पत्रमा उनले भने, ‘आफ्नी आमाको पार्थिव शरीर लिएर म पशुपति आर्यघाट पुगेको थिएँ । आजन्म शिवभक्तिमा लिन रहने आमाको अन्तिम संस्कारका लागि यसभन्दा उपयुक्त स्थल कुन पो हुन्थ्यो र ? चिताको वरिपरि ठूलो संख्यामा परिवारजन, इष्टमित्र र शुभचिन्तक जम्मा भएका थिए । जेठो छोरो भएका नाताले गर्नुपर्ने विभिन्न क्रियाविधान पण्डितजीहरूको आदेशअनुसार म गर्न थालेँ । त्यसै विधानअन्तर्गत ‘पवित्र’ बागमतीमा किरियापुत्रीले स्नान गर्ने र बागमतीको जल मृतात्मालाई अर्पण गर्ने प्रसंग आउँदा कट्टर कर्मकाण्डी ब्राह्मणसमेत उक्त वैदिक परम्पराको विपरीत आशय व्यक्त गर्न बाध्य भए । उनको आशय थियो, ‘यो विधि त पुर्‍याउन सकिन्न । यस्तो फोहोर पानी मृतात्मालाई अर्पण गर्ने ?’
आफूलाई परेपछि चेतेको स्वीकार गर्दै देश हिन्दू राष्ट्र रहेको त्यसवेला उनले अर्को अनुच्छेदमा लेखे, ‘आमाको मृत्यु संस्कारको रीति परम्पराबाट वञ्चित हुनुपरेपछि मेरो होस खुल्यो । अनि मैले आफूले आफैँलाई नियालेँ । वरिपरि जम्मा भएका स्वजनहरूलाई हेरेँ । उपस्थित कतिपयलाई सांसारिक भाषामा ‘गन्यमान्य’ भनिदिँदा फरक पर्दैनथ्यो । त्यहाँ एकातिर हाम्रो ‘गन्यमान्यता’ थियो भने अर्कोतिर मेरी आमाको अस्तुुसमेत बगाउन नसकिने बागमती नामको फोहोर ढल थियो । मैले आफैँलाई धिक्कारेँ, आफ्नो समाजलाई धिक्कारेँ र आफ्नो सरकारलाई धिक्कारेँ । आफ्ना नागरिकलाई बाँचुन्जेलको त कुरै छाडौँ, मरिसकेपछि पनि एउटा संस्कारयुक्त वातावरण दिन नसक्ने तपाईं हामीले ठूला–ठूला भाषण गर्नुको कुनै अर्थ छैन । विश्वको एक मात्र हिन्दू अधिराज्यका राष्ट्रदेवको चरणमा रहेको एउटा घाटसमेत सफा राख्न नसक्ने हाम्रो समाज र हाम्रो सरकारले सुशासन र आर्थिक क्रान्तिका कुरा गर्न शोभा दिँदैन ।’
सरकार यसका निकाय र बागमती नदीको सफाइका बारेमा खुलेका विभिन्न निकायले काम गर्न नसकेको ठोकुवा गर्दै उनले पत्रमा भने, ‘यस अर्थमा सम्माननीय प्रधानमन्त्रीज्यूले उपयुक्त ठानेका निम्न दुईमध्ये कुनै एक निर्णय गर्न विनम्रतापूर्वक अनुरोध गर्छु । कि त सरकारले तत्कालै आर्यघाट क्षेत्रमा बग्ने पानीलाई हिन्दू समाजले आफ्ना वैदिक परम्पराको उत्तरदायित्व बहन गर्न सक्ने स्थितिमा पुर्‍याउनुपर्‍यो । होइन भने यो सार्वजनिक कार्यको दायित्व बोक्न तयार व्यक्तिलाई त्यो कामको जिम्मा पनि सार्वजनिक तवरबाटै दिनुपर्‍यो ।’
उनले प्रधानमन्त्रीलाई पत्र लेखेपछि बागमती स्वच्छ पार्ने र आर्यघाट क्षेत्रलाई व्यवस्थित बनाउने योजना बनाउन सुरु गरे । तर, राजनीतिक उतारचढाव र सरकार बनाउने–गिराउने खेलमा सरकारले यो कुरो सुन्ने कुरै भएन । तत्कालीन मुख्यसचिव लीलामणि पौड्यालको सक्रियतामा दुई वर्षपहिलेदेखि बागमती सफाइ अभियान सुरु भयो । तर, आर्यघाटको अवस्था सुधारमा भने न त सरकार न त पशुपति विकास कोषले नै । उनका योजनाका फाइल पनि पशुपति क्षेत्र विकास कोष, संस्कृति मन्त्रालय, पुरातत्त्व विभागलगायतका निकायमा कहिले धुलो जमाउँदै अँध्यारो कुनामा लडिरहे, विभिन्न निकायमा घुमिरहे ।
तर, हरेक कुराको समय आउँछ भनेझैँ आमाको निधन हुँदा चौधरीले देखेको सपना पिताको मृत्युपछि कार्यान्वयनमा आएको छ । २०५७ सालमा चौधरीले पशुपति सुधारका लागि लिएको पहल पिताको देहान्तको १२औँ दिनबाट सुरु भएको छ । अर्थात् सोमबार आर्यघाट सुधारको कामको पशुपति क्षेत्र विकास कोषका सदस्यसचिव डा. गोविन्द टण्डन र पूर्वमुख्यसचिव लीलामणि पौड्यालले शुभारम्भ गरेका छन् । पशुपतिको घाट सुधारका लागि चौधरी ग्रुपले वार्षिक रूपमा वजेट विनियोजन गर्ने र पुरातात्त्विक महत्त्वमा कुनै खलल नपर्ने गरी सुधारलाई निरन्तरता दिने जनाएको छ ।
के–के छ चौधरीको योजनामा ?
पशुपतिनाथ क्षेत्रमा बागमती नदी किनारमा रहेका आर्यघाट र भष्मेश्वरघाट हिन्दू धर्मावलम्बीका लागि अत्यन्तै महत्त्वपूर्ण घाट हुन् । विशेष महत्त्वका यी घाटको मर्मतसम्भार एवं जीर्णोद्धार गर्न चौधरी फाउन्डेसन तयार भएको छ । यी घाटसँगै यस क्षेत्रमा रहेका सम्पदाको मर्मत सम्भार एवं जीर्णोद्धारका लागि पुरातत्त्व विभागको स्वीकृतिपछि २ मंसिर ०७२ मा पशुपति क्षेत्र विकास कोष र चौधरी ग्रुपअन्तर्गतको सामाजिक सेवामा सक्रिय रहेको चौधरी फाउन्डेसनबीच सम्झौतामा हस्ताक्षर भएपछि त्यस क्षेत्रको जीर्णोद्धार सुरु भएको हो । यसअन्तर्गत घाट प्रवेशद्वार, आर्यघाट, भष्मेश्वर घाट, भष्मेश्वर पाटी, बत्सलेश्वरी पाटी, मंगलागौरी मन्दिर र यस परिसरका अन्य मन्दिरको मर्मतसम्भार र जीर्णोद्धार, खानेपानीका धाराको व्यवस्थापनलगायतका काम यस परियोजनामा समेटिएको चौधरी फाउन्डेसनले जनाएको छ । यो काम सकिएपछि आफ्ना मातापितालाई सही सम्मान गरिएको महसुस हुने उद्योगपति विनोद चौधरीले बताए ।
वसन्त चौधरी, छोरा
कता हराएछ
कोपिलाको हाँसो
किन म्लान छन्
फूलहरू फुल्नै छाडेर
के भयो
पृथ्वीको प्रांगणमा आज
किन नियाल्दैछन्, तल ताराहरू
किन खस्दै छ आकास
आँसुमा आफूलाई बगाएर ?
किन धमिलो धुवाँले
पोतियो आकास
विरहजनित विषादले
ब्रह्माण्डै व्याप्तियो
हेर्दाहेर्दै,
मेरो अस्तित्व नै
बालुवा भएर किनारमा
छरपस्टियो ।
वृक्ष थियो,
हरियो थियो,
शीतल थियो,
तिमी थियौ
खुसियाली झलमल थियो
म कसैलाई के सुनाउँथेँ र
आफ्नो दु:ख
मेरो आँखै
आँसुले टलपल थियो ।
घाम आगो थियो,
म एक्लै मरुस्थलको बाटो
हिँडिरहेको रहेछु
नपोल्दा पो झल्याँस्सिएँ
म त
तिम्रै स्मृति पो ओढिरहेको रहेछु ।
त्यो क्षण थियो
श्रीहीन–
कुबेरको ढुकुटीको हीरा पनि,
म तिम्रो त्यो निधारको पसिना हेर्दै
हराइरहेको रहेछु ।
तिमी थियौ र आँट थियो,
जीवन थियो,
तिमी छैनौ
जीवनै चोइटियो जीवनबाट
देख्दादेख्दै,
खरानी–खरानी भयो आशा
तर,
किन रहिरह्यो ?
तिम्रो आदर्शको आभा
उछिट्टिएन मबाट ।
हृदयभित्र,
जबसम्म हुन्छ
तिम्रो शान्त छविको वास
विनाश्वास पनि,
म बाँच्नेछु
यो मेरो दृढविश्वास
मेरो बुबा !
यो आकासभन्दा असीम छ
धेरै गुणा असीम,
तिम्रो श्रद्धाले सुसज्जित
मभित्रको मेरो आकास ।
– ४ फागुन २०७२
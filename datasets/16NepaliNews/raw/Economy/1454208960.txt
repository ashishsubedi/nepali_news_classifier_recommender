
﻿
गणेश लम्साल/नयाँ पत्रिकाविराटनगर, १७ माघ
पूर्वको आर्थिक केन्द्र विराटनगरमा उत्पादित औद्योगिक वस्तु र विभिन्न व्यापार मेलाका लागि व्यवस्थित प्रदर्शनीस्थल निर्माण नहुँदा उद्योगी व्यापारी खेलकुद मैदानलाई विकल्प बनाउनुपर्ने बाध्यतामा छन् ।
राष्ट्रिय र अन्तर्राष्ट्रिय प्रदर्शनी र व्यापार मेला आयोजना गर्न पूर्वका उद्योगी व्यापारीले पटक–पटक सरकारसँग निजी र सरकारी साझेदारीमा औद्योगिक प्रदर्शनीस्थल निर्माण गरिदिन आग्रह गरे पनि अहिलेसम्म सुनुवाइ नभएको हो ।
औद्योगिक करिडोर, व्यापार र कृषि उत्पादनमा मुलुककै केन्द्रका रूपमा चिनिने पूर्वमा व्यवस्थित प्रदर्शनीस्थल नहुँदा उद्योगी व्यापारी विद्यालयका ठूला चौर र खेलमैदानलाई आफ्नै खर्चमा सजावट गरी प्रदर्शनीस्थलका रुपमा प्रयोग गर्न बाध्य छन् । यसबाट हरेक प्रर्दशनीमा घाटा सहनुपर्ने, स्कुल प्रांगण पनि भनेको समयमा नपाइनुलगायतका कारण प्रर्दशनी आयोजनामा समस्या भोग्नुपरेको उद्योगी व्यवसायी बताउँछन् ।
‘हामीले पटक–पटक विराटनगरमा एउटा प्रदर्शनीस्थल आवश्यक छ भनी सरकारसँग माग गरिरहेका छौँ, तर कहिल्यै सुनुवाइ भएन,’ उद्योग संगठन मोरङका अध्यक्ष शिवशंकर अग्रवालले भने । उनका अनुसार राष्ट्रिय खेलकुदका लागि सबै ठूला खेलमैदान ‘प्याक’ भएपछि मोरङ र सुनसरीमा यो वर्ष कुनै ठूला औद्योगिक प्रदर्शनी हुन पाएनन् । उनले व्यवस्थित प्रदर्शनीस्थल नहुँदा सधैँ समस्या झेलिरहनुपर्ने अवस्था रहेको बताए ।
‘निरन्तरको बन्दहडताल र भूकम्पका कारण पूर्वाञ्चलका उद्योगी व्यापारी थला परिसके । त्यसैले उद्योग व्यापार प्रवद्र्धनका लागि बढीभन्दा बढी मेला, महोत्सव आयोजना गर्न आवश्यक भए पनि प्रदर्शनीस्थल अभावका कारण सकिएको छैन,’ मोरङ व्यापार संघका अध्यक्ष पवन सारडाले भने ।
अलग्गै प्रदर्शनी केन्द्र नहुँदा उद्योगी व्यापारीले विद्यालय र खेलमैदानमा टेन्ट राख्नुपर्ने झन्झट छ । यसरी गरिने प्रदर्शनी आम्दानीभन्दा बढी खर्चिलो हुने गरेको व्यापारी बताउँछन् । जथाभावी खनेर खेलमैदान बिगारेको र फोहोर गरेको आरोप पनि उद्योगी व्यापारीले खेप्नु परिरहेको मोरङ व्यापार संघका सल्लाहकार अविनाश बोहराको भनाइ छ ।
प्रदर्शनीस्थल बनाउन सरकारलाई निजी क्षेत्रबाट पनि सघाउने प्रतिबद्धता उद्योगी व्यापारीले गरिसकेका छन् । उद्योगी बोहराका अनुसार ०७० मा तत्कालीन अर्थ तथा उद्योगमन्त्री शंकरप्रसाद कोइरालाले विराटनगरमा औद्योगिक प्रदर्शनी केन्द्र स्थापना गर्न सरकारले पहल थाल्ने वचन दिएका थिए ।
त्यसपछि उत्साही भएका उद्योगी व्यापारीले साझेदारीमा प्रदर्शनी केन्द्र निर्माणका लागि प्रयास गरे पनि सरकारले प्राथमिकता नदिँदा प्रक्रिया त्यत्तिकै थन्किएको छ ।
‘हामी पनि प्रदर्शनीस्थल निर्माणका लागि सघाउँछाँै भनिरहेका छौँ, तर सरकारले चासो दिएन,’ उद्योगी बोहराले गुनासो गरे । पूर्वाञ्चलको सबैभन्दा ठूलो सहर विराटनगरमा वर्षमा दुई दर्जनभन्दा बढी उद्योग व्यापार र प्रविधिसँग सम्बन्धित प्रदर्शनी हुने गर्छन् । सबै प्रदर्शनी खेल–मैदान र विद्यालयमा आयोजना हुँदै आएका छन् ।

﻿धितोपत्र बोर्डको निर्देशन पालना नगरेसम्म कारबाही फुकुवा नहुनेयज्ञ बञ्जाडे/ नयाँ पत्रिकाकाठमाडौं, ४ माघ
नेपाल स्टक एक्सचेञ्ज (नेप्से)ले ५ वटा धितोपत्र ब्रोकरको कारोबार रोक्का गरेको छ । नेपाल धितोपत्र बोर्ड (सेबोन)को निर्देशनका आधारमा नेप्सेले आइतबारदेखि ती ब्रोकर कम्पनीको कारोबार रोक्का गरेको हो । आइतबार कारोबार रोक्का हुने कम्पनीमा सिल्पा सेक्युरिटिज, इन्भेस्टमेन्ट म्यानेजमेन्ट नेपाल, भृकुटी सेक्युरिटिज, साउथ एसिएन बुल्स, अक्सफोर्ड सेक्युरिटिज रहेका छन् । बोर्डको निर्देशन पालना नगर्दासम्म ती कम्पनीको कारोबार रोक्का गरिने नेप्सेले बताएको छ ।
पटकपटक निर्देशन दिँदा पनि ती ब्रोकर कम्पनीले निर्देशन पालना नगरेपछि कारोबार रोक्नका लागि बोर्डबाट निर्देशन आएकाले आइतबारदेखि कारोबार रोकिएको नेप्सेका महाप्रबन्धक सीताराम थपलियाले बताए । ‘आइतबार कार्यालय समयको सुरुमै ती कम्पनीलाई पत्राचार गरी कारोबार रोक्काको जानकारी दिएका छौँ,’ उनले भने, ‘बोर्डबाटकारबाही फुकुवाको निर्देशन नआउँदासम्म कारोबार रोक्का रहन्छ ।’
धितोपत्र बोर्डले गत मंसिर २० गते धितोपत्र ब्रोकरलाई कार्यालयमा सेवाग्राही बडापत्र राख्नुपर्ने, कारोबार कक्षभित्र मात्र ट्ेरडिङ विन्डो राख्नुपर्ने, महिला ज्येष्ठ नागरिक, अपांग र केटाकेटीसहितका साना लगानीकर्तालाई समेट्ने गरी छुट्टै विन्डो व्यवस्था गर्नुपर्ने र नियम पालना अधिकृत नियुक्त गर्नुपर्नेलगायत निर्देशन दिएको थियो । त्यसको १ महिनापछि पनि निर्देशन पालना भएको नपाइएपछि बोर्डले पुस २३ गते ५ दिनको अल्टिमेटमसहित निर्देशन दिएको थियो । दोस्रोपटक दिएको समयावधिमा पनि निर्देशन पालना नभएपछि ती कम्पनीको कारोबार रोक्का राख्न नेप्सेलाई पत्राचार गरिएको बोर्डका सहायक प्रवक्ता निरञ्जय घिमिरेले बताए ।
बोर्डले गत सोमबार २वटा मर्चेन्ट बैंकरलाई ५ दिनको अल्टिमेटमसहित निर्देशन पालना गर्न पत्राचार गरेको थियो । दिइएको समयावधिभित्र निर्देशन पालना नगरे ती कम्पनीको पनि कारोबार रोक्का गरिने बोर्ड स्रोतले बताएको छ । तर, मर्चेन्ट बैंकरहरूले बोर्डको सम्पूर्ण निर्देशन पालना गरेको मर्चेन्ट बैंैकर्स एसोसिएसनका अध्यक्ष प्रविणरमण पराजुलीले बताए । पराजुलीका अनुसार गत बुधबार (पुस ३० गते) सम्पन्न एसोसिएसनको साधारणसभामा सदस्यहरूलाई बोर्डका सबै निर्देशन पालना गर्न भनेका छौँ । उनले भने, ‘अहिलेसम्म अधिकांश कम्पनीले पालना गरिसकेका छन् भने केहीको अन्तिम चरणमा छ ।’ ब्रोकर कम्पनीलाई जस्तै मर्चेन्ट बैंैकरलाई बोर्डले सेवाग्राही बडापत्र र नियम पालना अधिकृत राख्न निर्देशन दिएको थियो । बोर्डको निर्देशनअनुसार एसोसिएसनले मर्चेन्ट बैंकरका लागि एकै किसिमको बडापत्र तयार गरी लागू गरेको छ । उनले भने, ‘सेवाग्राही बडापत्रमा एकरूपता ल्याउने उद्देश्यले यस्तो गरेका हौँ ।’
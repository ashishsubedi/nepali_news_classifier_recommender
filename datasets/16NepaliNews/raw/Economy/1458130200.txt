
﻿काठमाडौं, ३ चैत – सम्पत्ति शुद्धीकरण विभागले जग्गा जाँचपास र कारोबारमा उल्लेख गरिएको रकम बढी भिन्नतालाई कानुनी रूपमा सम्बोधन गर्न मुख्य चुनौती रहेको जनाएको छ । राजस्व कम तिर्नका लागि कारोबार मूल्यभन्दा धेरै कम मूल्यमा जग्गाको जाँचपास हुने गरेको हो ।
विभागका महानिर्देशक दामोदर रेग्मीले कानुनबमोजिम जग्गा जाँचपासमा सम्पत्ति शुद्धीकरणका हिसाबले सम्बोधन गर्न धेरै चुनौती रहेको बताए । अधिकांश व्यक्तिले कम राजस्व तिर्नका लागि जग्गाको मूल्यांकन कम र सरकारको मूल्यांकनजतिकै मात्र कारोबार मूल्य देखाउँछन् । “जग्गा मूल्य १ लाख रुपैयाँमा जाँचपास गर्छन् । तर, कारोबार १ करोडमा गरिररहेका हुन्छन्,” उनले भने । यसले गर्दा एकातिर राजस्व कम उठ्छ भने व्यक्तिको खास सम्पत्ति कति हो भन्ने थाहा हुँदैन ।
जग्गा कारोबारमा सम्पत्ति सुद्धीकरणका लागि बजेटमार्फत घोषणा गर्ने वा भूमिसुधार मन्त्रालयले कानुनमा परिमार्जनमात्र गर्न सकिने महानिर्देशक रेग्मीले बताए । “जग्गाको जाँचपास सबै ठाउँमा समस्या छ । मुख्य नीतिगत सुधार नै आवश्यक छ,” उनले भने, “विभिन्न निकायबीच संस्थागत समन्वय र सम्पत्ति शुद्धीकरण नियमावलीमा पुनः संशोधन चुनौतीको रूपमा देखिएको छ ।”
अब कालोसूचीमा नपर्ने
अवैध धातु कारोबार तथा राजस्व छलीमा संलग्न व्यक्तिविरुद्ध मुद्दा दायर, जोखिमको स्वमूल्यांकन सुरु हुनुका साथै चेतना अभिवृद्धिले तिव्रता पाएकाले नेपाल अन्तर्राष्ट्रिय वित्तीय कार्यदलको कालोसूचीमा पर्ने सम्भावना कम देखिएको छ । पछिल्लो समय वित्तीय अराधसम्बन्धी काम गरिरहेकाले कालोसूचीमा पर्ने सम्भावना कम भएको हो ।
“२ वर्षमा सम्पत्ति शुद्धीकरणको मुद्दा दायर नहुनुका साथै अनुसन्धान पनि कमजोर रहेकाले पुनः कालोसूचीमा पर्ने सम्भावना थियो,” महानिर्देशक रेग्मीले भने, “पछिल्लो समय अनुसन्धान तथा मुद्दा दायर कार्यले गति लिएको छ । त्यसैले अब त्यस्तो सम्भावना छैन ।”
नेपाल राष्ट्र बैंकका वित्तीय विश्लेषण शाखा प्रमुख ऋषिकेश भट्टले यहाँबाट गएको सूचनाका आधारमा विभागले अनुसन्धान गरिरहेकाले तत्काल कालोसूचीबाट पर्ने सम्भवाना कम रहेको बताए । “यहाँबाट शंकास्पद लागेका सूचनाहरु हामीले विभागलाई पठाइरहेका छौं,” उनले भने, “त्यहाँ पनि काम भइरहेको छ ।” भर्खरैमात्र मुद्दा दायरसमेत गरिसकेकाले काम अगाडि बढिरहेको पुष्टि भएको उनको भनाइ छ । नेपालले सम्पत्ति शुद्धीकरण कालोसूचीबाट हट्न सम्पत्ति शुद्धीकरण निवारण ऐन २०६४, नियमावली २०६६ र २०६८ मा विभाग गठन गरेको छ ।
  सम्पत्ति शुद्धीकरणमा जग्गा जाँचपास मुख्य चुनौती        
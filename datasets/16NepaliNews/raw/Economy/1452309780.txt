
﻿
सरोज शर्मापाँचथर, २४ पुस
पाँचथरको रानीटारमा प्रस्तावित ‘रानीटार हवाई मैदान’ निर्माणको कार्य अघि बढ्न नसकेपछि स्थानीयले गुनासो गरेका छन् । नेपाल सरकार, पाँचथरबाट प्रतिनिधित्व गर्ने सांसद, जिल्लास्थित सरकारी कार्यालय, राजनीतिक दललगायतले हवाई मैदान निर्माणमा लागि चासो नदिएको स्थानीयले गुनासो गरेका हुन् । सरोकारवाला सबैलाई प्रस्तावित हवाई मैदानमै बोलाएर रानीटारवासीले गुनासो राखेका हुन् । कार्यक्रममा प्रमुख जिल्ला अधिकारी पुरुषोत्तम घिमिरेसहितको टोली उपस्थित थियो ।
‘स्थानीयस्तरमा हामीले गर्न सक्ने सबै काम गरेका छौँ,’ हवाई मैदान निर्माणस्थल रानीटार–६ स्याउडाँडामा आयोजित सर्वपक्षीय बैठकमा हवाई मैदान व्यवस्थापन समितिका सल्लाहकार सूर्य अधिकारीले भने, ‘जिल्लादेखि केन्द्रसम्म माग गर्‍यौँ । तर, कसैले वास्ता गरेनन् ।’
स्थानीयवासी तथा हवाई मैदान व्यवस्थापन समितिका अनुसार पाँचथरबाट प्रतिनिधित्व गर्ने सांसदहरू, राष्ट्रिय योजना आयोग, नागरिक उड्ययन प्राधिकरण, संस्कृति पर्यटन तथा नागरिक उड्ययन मन्त्रालय, सभामुखलगायत सबैलाई ध्यानकर्षण गराइसकिएको छ ।
जिल्ला परिषद्बाट रानीटारमा हवाई मैदान निर्माण गर्ने योजनासमेत पारित भइसके पनि जिल्लास्थित सरोकारवालाले पर्याप्त चासो नदिँदा काम अघि बढ्न नसकेको गुुनासो व्यवस्थापन समिति तथा स्थानीयको छ ।
हवाई मैदान निर्माणका लागि स्थानीयले लाखौँ मूल्यको जग्गा नि:शुल्क दिएको भन्दै त्यसको उपयोग गर्न मागसमेत उनीहरूले गरेका छन् । हवाई मैदान निर्माणका लागि स्थानीयले ३ सय २६ रोपनी जग्गामध्ये २५ प्रतिशत नि:शुल्क र बाँकी १० हजार प्रतिरोपनी दिने लिखित निर्णय नै गरिसकेका छन् । जिल्ला नापी तथा मालपोत कार्यालयले सीमांकनको कार्यसमेत सम्पन्न गरिसकेको छ । त्यसअनुसार स्थानीयलाई करिब १ करोड रुपैयाँ मुआब्जा दिए पुग्ने देखिन्छ । ‘यति सस्तोमा अन्यत्र कहाँ जग्गा पाइन्छ ?’ स्थानीयले प्रस्ताव गरे ।
समितिका अनुसार हवाई मैदान निर्माणका लागि भिजिबिलिटी सर्वेको कामसँगै २०६७ सालबाट निर्माणको कार्य अघि बढ्ने निश्चित भएको थियो । डिटेल सर्भे सम्पन्न भई प्रतिवेदनसमेत तयार पारिएको छ । इन्जिनियर गोविन्दमान श्रेष्ठको नेतृत्वमा ०६७ सालमा प्राविधिकको टोली आई सर्वेको काम सम्पन्न गरेको थियो ।
‘एक जिल्ला एक एयरपोर्ट’को नीतिबमोजिम पाँचथरको फिदिम, नवमीडाँडा, नांगीन र रानीटारमा भएको सर्वेक्षणबाट रानीटार हवाई मैदान निर्माणका लागि प्राविधिक, लागत र भौगोलिक रूपले पहाडी क्षेत्रमा अत्यन्तै सहज र उपयुक्त रहेको निष्कर्ष प्राविधिक टोलीले निकालेको समितिको भनाइ छ ।
‘हामी कहिलेसम्म अन्यौलमा रहौँ ? स्थानीयले सबै काम सक्दा पनि किन सम्बन्धित निकायको ध्यान गएन ?’ स्थानीयको प्रश्न छ । भेलाले हवाई मैदानको काम अघि बढाउन तथा आवश्यक पहलका लागि समितिहरू पनि बनाएको छ ।
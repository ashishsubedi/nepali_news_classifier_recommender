
﻿काठमाडौं, २३ वैशाख – बढ्दो व्यापारघाटा कम गर्न नेपालले साझेदार राष्ट्रसँग छुट्टाछुट्टै वार्ता गरी निकासी बढाउने उपाय खोज्ने भएको छ । वाणिज्य मन्त्रालयले भन्सार छुट तथा व्यापार सहजीकरणको एजेन्डासहित तीनवटा मुलुकसँग वाणिज्य वार्ताको तयारी गरेको छ ।
नेपालको व्यापार घाटा चुलिँदै गएकाले मन्त्रालयले अमेरिका, बंगलादेश र भारतसँग वाणिज्य वार्ताको तयारी गरेको हो । अमेरिका र बंगलादेशसँगको व्यापार विगतमा नाफामा रहेकोमा नेपालले पछिल्ला वर्षमा आफ्नो हिस्सा गुमाउँदै गएको छ भने भारतसँगको व्यापारघाटाले दिनहुँ नयाँ रेकर्ड राखिरहेको छ ।
नेपालको वाणिज्यसम्बन्धी पहिलो वार्ता बंगलादेशसँग हुनेछ । बंगलादेशसँग वाणिज्य सचिवस्तरीय वार्ता यही मे १० र ११ तारिख (वैशाख २८ र २९ गते) मा ढाकामा हुँदैछ । अमेरिकासँग व्यापार तथा लगानी फ्रेमवर्क सम्झौता (टिफा) काउन्सिलको बैठक अमेरिकामै जुन ९ र १० गते तय भएको छ । अमेरिकासँगको वार्ता झन्डै ६ वर्षपछि हुन लागेको हो । भारतसँग अन्तरसरकारी समिति (आईजीसी)को बैठक नयाँ दिल्लीमा जुन अन्तिम साता हुनेछ । भारतसँग आईजीसी बैठक अढाइ वर्षपछि हुन लागेको हो ।
वाणिज्य मन्त्रालयका सहसचिव तथा प्रवक्ता रविशंकर सैंजूले जुनभित्र तीन मुलुकसँग वाणिज्य वार्ता गर्ने गरी एजेन्डा तय गर्न सरोकारवालासँग सुझाव लिने काम सुरु भइरहेको जानकारी दिए । “सबै मुलुकको छुट्टाछुट्टै एजेन्डा तय हुनेछ,” उनले भने, “नेपाली वस्तुको बजार पहुँच र व्यापार सहजीकरणको एजेण्डा वार्तामा राखिनेछ ।”
बंगलादेशसँग हुने वार्तामा नेपाली कृषिजन्य वस्तु भन्सार छुट सुविधाबारे छलफल हुनेछ । बंगलादेशले १०८ नेपाली वस्तुमा भन्सार छुट दिने र नेपालले बंगलादेशी ५० वस्तुमा भन्सार नलिने प्रस्तावमाथि सचिवस्तरीय वार्तामा छलफल हुनेछ ।
यस्तैगरी, नेपाल–बंगलादेशबीचको स्वतन्त्र व्यापार क्षेत्रबारेमा पनि वार्ता हुनेछ । बंगलादेशसँग चालू आवको ९ महिनामा १ अर्ब ८० करोड रुपैयाँ व्यापार घाटा छ ।
सन् २०१० मा अमेरिकामा टिफासम्बन्धी व्यवस्थाको सम्झौता भएपछि वार्ता हुन सकेको छैन । टिफा प्रावधानबमोजिम एक वर्ष नेपाल र एक वर्ष अमेरिकामा वार्ता हुने व्यवस्था छ । “अमेरिकासँग नेपालमै वार्ता गर्ने गरी पटक–पटक तयारी भएको थियो । नेपालले प्रस्ताव गरेको वार्तामा अमेरिकाले व्यस्तताको कारण देखाएको थियो,” प्रवक्ता सैंजूले भने, “त्यही कारण अहिलेको टिफा काउन्सिलको बैठक अमेरिकामै गर्न लागिएको हो । नेपालमै गर्ने अडान राखे तत्काल अमेरिकासँग वार्ता हुने थिएन ।”
वार्तामा अमेरिकाबाट वैदेशिक लगानी र तयारी पोसाकलगायत बढी निर्यात हुने वस्तुमा भन्सार छुटको सुविधा मागिनेछ । अमेरिकामा दिनेभन्दा पनि लिने बढी भएकाले नेपालका लागि वार्ता लाभदायी छ ।
प्रधानमन्त्री केपी ओलीको भ्रमणका क्रममा भारतसँग विशाखपट्टनम बन्दरगाह प्रयोग गर्ने सम्झौताको कार्यान्वयन ल्याउनेबारे छलफल हुनेछ । “भारतसँगको वार्ताको मिति पनि छिट्टै तय गर्छाैं,” वाणिज्य मन्त्रालयका सहसचिव सैंजूले भने, “भारतले जुन पहिलो सातामा गर्ने प्रस्ताव राखेको थियो तर यहाँ अमेरिकासँग वार्ता तय भइसकेकाले भारतसँग जुन अन्तिम सातामा हुनेछ ।” भारतसँग व्यापारघाटा २ खर्ब ९० करोड रुपैयाँ छ । गत आवमा ४ खर्ब ५१ अर्ब रुपैयाँ थियो ।
भन्सार छुट सुविधाबाट नेपाली वस्तुले अमेरिका, भारत र बंगलादेशमा बजार पहुँच पुगेर निर्यात बढ्नेछ भने व्यापार सहजीकरणबाट वस्तुको लागत कम हुनेछ ।
  अमेरिका, बंगलादेश र भारतसँग वाणिज्य वार्ताको तयारी        
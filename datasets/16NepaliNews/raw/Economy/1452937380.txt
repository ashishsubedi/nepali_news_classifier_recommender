
﻿
२ माघ, काठमाडौं । प्रधानमन्त्री केपी शर्मा ओलीले भूकम्पले भत्किएका संरचनाहरुको पुनर्निर्माणमा स्वयंसेवक परिचालनमा राजनीतिक दलहरुले प्रतिस्पर्धा गर्ने प्रस्ताव गरेका छन् ।
पुनर्निर्माण महाअभियान उद्घाटन कार्यक्रमलाई सम्बोधन गर्दै प्रधानमन्त्री ओलीले भने-‘जनतालाई दुःख नदिइकन भूकम्पको पुनर्निर्माणमा कसले कति स्वयंसेवक खटाउने भनेर दलहरुबीच प्रतिस्पर्धा गरौं । दलका नेताहरुलाई मेरो आग्रह छ, स्वयसेवक परिचालनको कार्ययोजना लिएर आउनुहोस् ।’
पुनर्निर्माणको महाअभियान सरकारको मात्रै नभएर सिंगो मुलुकको भएकाले यस अभियानमा सबैले सक्रिय सहभागिता जनाउनु पर्ने उनको भनाइ छ । ‘सरकारी अभियानमात्रै नभई राष्ट्रकै अभियान भएकाले महाअभियान भनिएको हो’ प्रधानमन्त्री ओलीले भने ।
युवाहरु तयार होऊ
प्रधानमन्त्री ओलीले पुनर्निर्माण अभियानमा स्वयंसेवक भएर काम गर्न युवाहरुलाई तयारी अवस्थामा बस्न आग्रह गरेका छन् । ‘म आमरुपमा नेपालका युवाहरुलाई पुनर्निर्माण अभियानमा स्वयंसेवक भएर काम गनुपर्छ भन्ने मानसिकता बनाएर बस्न आग्रह गर्दछु’ ओलीले भने-‘स्वयंसेवक परिचालनमार्फत नै पुनर्निर्माणको कामलाई तीब्र गतिमा अघि बढाउने सरकारको सोच छ ।’
एमाले अध्यक्ष समेत रहेका प्रधानमन्त्री ओलीले वैशाख १२ को भूकम्प लगत्तै आफ्नो पार्टी एमालेले एक महिनासम्म दैनिक २२ देखि ३० हजार युवा स्वयंसेवक परिचालन गरेर २७ हजार वटा अस्थायी आवास र १ हजार १३ वटा विद्यालय बनाएको दाबी गरे ।
पुनर्निर्माणमा भ्रष्टाचार सैहृय हुँदैन
प्रधानमन्त्री ओलीले पुनर्निर्माण अभियानमा कसैले भ्रष्टाचार गर्न खोजे वा गरे त्यो सहृय नहुने दाबी गरे । उनले विदेशी दाताहरुले दिएको सहयोगको उचित सदुपयोग हुुने बताए ।
सरकार कानमा तेल हालेर बसेको छ भन्दै अफबाह फैलाइएको भन्दै प्रधानमन्त्री ओलीले त्यसप्रति रोसप्रकट गरे । ‘जनताले दुःख पाइरहेका छन् । तर, सरकार कानमा तेल हालेर बसेको छ भन्ने हल्ला छ’ ओलीले भने-नबुझेर त्यस्तो हल्ला चलाइएको भए आफूले प्रष्ट पार्ने र बुझीबुझी हल्ला चलाइएको भए त्यसो गर्नु राम्रो होइन मात्रै भन्न सक्छु ।’
हिमपातका कारण हिमाली जिल्लाको जनजीबन कष्टकर बनेपछि मात्रै सरकारले ६ अर्ब रुपैयाँ राहत वितरण गरिसकेको उनले जानकारी गराए । ‘प्राधिकरण गठन गर्‍यौं । प्राधिकरण सञ्चालनका संरचनागत विकास गरिसकेका छौं र प्राधिकरणले पुनर्निर्माण अभियानको सुरुसमेत गरिसकेको छ’ उनले भने-‘कानमा तेल हालेर बसेको भए यति गर्न संभव हुन्थ्यो र ?’
कांग्रेसले पूर्ण सहयोग गर्छ: कोइराला
कार्यक्रममा प्रमकुख विपक्षी दल नेपाली कांग्रेसका सभापति सुशील कोइरालाले पुनर्निर्माणको महा अभियानमा सरकारलाई कांग्रेसको पूर्ण समर्थन र सहयोग रहने बताए ।
तर, सरकारले पुननिर्माणको काम ढिलो गरेको भन्दै कोइरालाले चिन्त्ा प्रकट गरे । ‘यो वषर्ामा पनि भूकम्प पीडितका घर बनाउन सकिँदैन भनेर प्राधिकरणका सीइओले भन्नुभयो । यसले मलाई निकै दुःखी बनाएको छ’ पूर्वप्रधानमन्त्री कोइरालाले भने- ‘काम गर्नुपर्‍यो नि काम ।’
भूकम्पपछि राहत वितरणमै भ्रष्टाचार भएको भन्दै उनले खर्बौ रुपैयाँ लाग्ने पुनर्निर्माण अभियानमा भ्रष्टाचार हुनसक्ने बताए । ‘हाम्रो देशमा भ्रष्टाचारले निरन्तरता पाएको छ । भूकम्प पीडितलाई राहत बाँड्ने भनिएको त्रिपालहरुमा त भ्रष्टाचार भयो भने यहाँ त खर्बौंको कुरा छ’ कोइरालाले भने-‘सरकारले भ्रष्टाचार हुन दिँदैनौ भनेर विश्वास दिलाउन सकेमात्रै पुननिर्माण अभियान सफल हुन्छ ।’
सरकार उत्तरदायी, जवाफदेही र पारदर्शी भए कांग्रेसले पूर्ण साथ दिने प्रतिवद्धता कोइरालाले दोहोर्‍याए ।
जनसहभागिताबाट मात्रै पुननिर्माण सम्भवः प्रचण्ड
एमाओवादीका अध्यक्ष प्रचण्डले जनताको सअभागिताबाट मात्रै पुनर्निर्माण सम्भव भएको बताए । ‘पुनर्निर्माण सरकार वा कुनै एक/दुई दल विशेषले गरेर हुँदैन’ पूर्व प्रधानमन्त्री प्रचण्डले भने-‘जनतालाई सहभागी बनाएर, जनतलाई स्वामित्व दिएर मात्रै यो अभियान सफल हुन्छ ।’
उनले सरकार र सरोकारवाला सबैलाई पुनर्निर्माणका क्रममा गुणस्तर कम्प्रमाइज नगर्न आग्रह गरे । उनले भने-‘मेरो आग्रह छ, गुणस्तरमा कम्प्रमाइज नगरियोस्, यदि गुणस्तरमा कम्प्रमाइज गरियो भने त्यो अझ गम्भीर हुनेछ ।’
दाता सम्मेलनका बेला दाताहरुले देखाएको भाव पुनर्निर्माण अवधिभर राख्न उनले दाताहरुलाई आग्रह गरे । भूकम्प पीडितलाई दिएको राहतमा भ्रष्टाचार भएको, कालोबजारीया भएको भन्दै प्रचण्डले पुनर्निर्माणमा यस्तो नगर्न सरोकारवालाहरुलाई आग्रह गरे ।
भूकम्प आउँदा कांग्रेस नेतृत्वको सरकार भएको र एमाओवादी प्रतिपक्षमा भएपनि आफूले पूर्ण सहयोग गरेको स्मरण गर्दै प्रचण्डले देशमा गम्भीर संकट आइपर्दा सत्तापक्ष र प्रतिपक्ष भनेर बस्नु नहुने बताए ।
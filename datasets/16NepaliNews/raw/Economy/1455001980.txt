
﻿काठमाडौं, २६ माघ – भारतीय अर्थमन्त्री अरुण जेट्लीले भूकम्पपछिको पुनर्निर्माण योजनामा अघि बढेको नेपाललाई आवश्यक सबै सहयोग गर्न भारत तयार रहेको बताएका छन् । नेपालका अर्थमन्त्री विष्णुप्रसाद पौडेलसँगको भेटमा नेपालको आवश्यकता र प्राथमिकताअनुसार पुनर्निर्माणसँगै विकास/निर्माणका योजनालाई सहज ढंगले अघि बढाउन आर्थिक सहयोग तथा स्रोत उपलब्ध गराउन भारत तत्पर रहेको उनले बताए ।
जेट्लीले भूकम्पपछि जारी पुनर्निर्माण योजना तथा लक्ष्यका बारेमा समकक्षी पौडेलसँग चासो राखेको बताइएको छ । गत जेठमा नेपालमा भएको दाता सम्मेलनमा भारतले करिब १ खर्ब रुपैयाँ (१ अर्ब डलर) सहयोग गर्ने प्रतिबद्धता जनाएको थियो ।
त्यस अवसरमा अर्थमन्त्री पौडेलले नेपालमा देखिएको लगानीमैत्री वातावरणको विकाससँगै विकास/निर्माण योजनालाई संस्थागत रूपमा अघि बढाउन इन्फ्रास्ट्रक्चर इन्भेस्टमेन्ट बैंक नेपालमा खोल्न लागिएको जानकारी गराएका थिए । नेपालको भारतसँग आर्थिक र राजनीतिक सम्बन्धमात्र नभएर २ मुलुकबीच सांस्कृतिक र सामाजिक सम्बन्ध पनि उत्तिकै दरिलो रहेको भन्दै अर्थमन्त्री पौडेलले भेटवार्ताका क्रममा भने प्राकृतिक विपत्तिपछि पुनर्निर्माणको चरणमा रहेको नेपालमा स्रोतसाधनको कमीले विकास गतिविधि कम हुनसक्ने आँकलन गर्दै निकटस्थ छिमेकी भारतबाट थप सहयोगको अपेक्षा गरिएको बताएका थिए । छलफल कुनै निश्चित योजना तथा आर्थिक एजेन्डाभन्दा पनि समग्र दुईदेशीय आर्थिक सरोकारका विषयमा केन्द्रित भएको छ ।
आफ्ना समकक्षीसँग अर्थमन्त्री पौडेलले प्रधानमन्त्री ओलीको भारतप्रतिको सदाशयता र भारतबाट गरिएको सहयोगको अपेक्षाबारे विस्तृतमा जानकारी गराएका थिए । भारत बसाइमा प्रधानमन्त्री ओलीको आशन्न भारत भ्रमणलाई परिणाममुखी बनाउन दिल्लीमा सरोकारवाला सबै पक्षसँग पौडेले छलफल गरिरहेका छन् । प्रधानमन्त्री ओलीले पहिलो विदेश भ्रमण आगामी फागुन ७ गते भारतबाट गर्ने तय भएको छ । त्यसो त अर्थमन्त्री पौडेलको पनि यो द्विपक्षीय भ्रमण पहिलो हो । अर्थमन्त्री पौडेल मंगलबार बिहान सुरक्षा सल्लाहकार अजित डोबलसँग भेटवार्ता सकेर अपरान्ह काठमाडौं फर्किनेछन् । एनडीटीभीले पौडेल र जेट्लीबीच २ देशबीच व्यापार वृद्धि गर्न द्विपक्षीय आर्थिक सम्बन्ध विस्तारमा केन्द्रित रहेको जनाएको छ ।
दिल्लीको मानसिंह रोडस्थित ताज होटलमा १ घण्टा लामो दिवा भोजसहितको भेटवार्तामा अर्थमन्त्री पौडेलले २ पेज लामो लिखित मन्तव्य नेपालीमा पढेर सुनाएका थिए भने भारतीय समकक्षी जेट्लीले हिन्दीमा स्वागत गरेका थिए । पौडेलले आइतबारमात्रै भारतीय विदेशमन्त्री शुष्मा स्वराजसँग भेट गरेका थिए । भेटमा स्वराजले प्रधानमन्त्री ओलीको स्वागतका लागि भारतले प्रतीक्षा गरिरहेको र भ्रमणपछि द्विपक्षीय सम्बन्ध थप बलियो हुने बताएकी थिइन् । ओलीले फागुन ८ गते भारतीय प्रधानमन्त्री नरेन्द्र मोदीलाई भेट्ने र त्यस अवसरमा क्षेत्रीय तथा द्विपक्षीय मुद्दाहरूमा छलफल हुने बताइएको छ ।
भारतीय अर्थमन्त्री जेट्लीसँगको भेटवार्ताका क्रममा नेपालका तर्फबाट अर्थमन्त्री पौडेलसँगै अर्थ मन्त्रालयका सचिव लोकदर्शन रेग्मी, परराष्ट्र मन्त्रालयका सचिव शंकरदास वैरागी, भारतका लागि नेपाली राजदूत दीपकुमार उपाध्यायसहित पदाधिकारी सहभागी थिए । भारतीय पक्षबाट अर्थमन्त्री जेट्लीसँगै नेपालका लागी भारतीय राजदूत रणजीत राय, विदेश मन्त्रालयमा नेपाल डेस्क प्रमुख अभय ठाकुरसहित अतिरिक्त सचिव, सहसचिवहरूको सहभागिता थियो ।
नेपालमा संविधानसभाबाट नयाँ संविधान निर्माण प्रक्रियाले तिव्रता लिएसँगै मधेसी मोर्चाको आन्दोलनका कारण भन्दै भारतले साढे ३ महिनादेखि नाकाबन्दी लगाउँदै आएको छ । भारतको नाकाबन्दीका कारण नेपालले खाना पकाउने ग्यास, पेट्रोलियम पदार्थ, औषधि र अन्य अत्यावश्यक वस्तु आयातमा कठिनाइ भएकाले ती वस्तुको तिव्र अभाव हुँदै आएको छ । संविधानको पहिलो संशोधनसँगै असहज देखिएको नेपाल–भारत सम्बन्ध सहज हुने लक्षण देखिएपछि प्रधानमन्त्री ओली भारत भ्रमणमा जाने निश्चित भएको थियो । त्यसैको पूर्वतयारीस्वरूप अर्थमन्त्री पौडेल आइतबार भारत गएका थिए ।
भारतमा अर्थमन्त्री द्विपक्षीय छलफलमा रहँदा नेपालको भन्सार विभागका महानिर्देशक शिशिरकुमार ढुंगानाले नेपाल र भारतबीच रहेका सबै नाकाहरू सहज रूपमा सञ्चालनमा आएको बताएका छन् । भारतसँग जोडिएका १९ वटै नाका सहज रूपमा सञ्चालनमा आएकाले माघदेखि नै लक्ष्यभन्दा बढी राजस्व उठ्ने भएकाले चालू वर्षमा राजस्व संकलन लक्ष्य पुर्याउन कोशिस गरिने उनले बताए ।
  भूकम्पपछिको पुनर्निर्माणमा सघाउन भारत तयार        
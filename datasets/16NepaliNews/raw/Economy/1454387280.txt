
﻿
 वीरेन्द्र ओली –
नेपालमा आधुनिक प्रविधि भित्रिएसँगै डेरी व्यवसायमा युवा आकर्षित हुन थालेका छन् । आधुनिक प्रविधिको प्रयोग गरी डेरी व्यवसायीले दूधजन्य पदार्थबाट धेरै सामग्री उत्पादन र नाफा कमाउन थालेपछि युवा आकर्षित हुन थालेका छन् ।
डेरी नहुँदा किसानले उत्पादन गरेको दूध तथा दूधजन्य पदार्थ घरमै खपत गर्नुपर्ने बाध्यता थियो । तर, डेरी फैलिँदै गएपछि किसानहरूसमेत व्यावसायिक बन्न थालेका हुन् । डेरीको स्थापनाले सोही पेसामा संलग्न हुनेले अवसर र आम्दानी गर्न सकेका छन् भने किसानसमेत व्यावसायिक हुँदै गएका छन् ।
डेरी व्यवसाय गर्नका लागि योग्यता तोकिएको छैन, तर अहिले खाद्य प्रविधि पढेका र रोजगारीमा विदेश गएर फर्केकाले यस्तो व्यवसाय गरेका छन् । सिटिइभिटीले खाद्य प्रविधिसम्बन्धी तालिमसमेत दिने गरेको छ । कुनै ज्ञानविना पेसामा लागेका भन्दा तालिम लिएर आउनेहरू छिटो सफल हुने गरेको व्यवसायीको भनाइ छ ।
डेरी व्यवसायीहरूले आफ्नै किसिमले संगठित हुँदै ‘गोठदेखि ओठसम्म’ भन्ने नारा सुरु गरेपछि धेरै किसान लाभान्वित भएका छन् । स्थानीय रूपमा किसानको गोठबाट उत्पादन गरिएको दूध बजारका उपभोक्ताको ओठसम्म पुर्‍याउने काम गरिरहेको नेपाल डेरी एसोसिएसनका महासचिव प्रह्लाद दाहालले बताए । आफूले उत्पादन गरेको दूधले प्रशस्त मात्रामा बजार पाउन थालेपछि किसान पनि हौसिएको दाहालले बताए । थोरै लगानीमा दूधबाट बनाइने दही, घ्यु, मही, बटर, चिज, मिठाई, आइसक्रिमजस्ता सामग्री बन्न थालेपछि धेरै युवा आकर्षित हुन थालेको दाहालले बताए । उनले भने, ‘दूध उत्पादनदेखि डेरी व्यवसायसम्म शिक्षित पढेलेखेका युवा पनि लाग्ने गरेको पाएका छौँ ।’ खाद्य प्रविधिका विषयमा कलेजदेखि विश्वविद्यालयसम्म पढाइ हुन थालेपछि यस पेसाप्रति थप आकर्षण बढेको हो । साधारणतया डेरी सञ्चालन गर्न पाँच लाखदेखि एक अर्ब रुपैयाँसम्म खर्च लाग्ने गर्छ ।
दूधमा तीन वर्षभित्र अत्मनिर्भर हुने
पशुपक्षी विकास मन्त्रालयले दूधमा तीन वर्षभित्र आत्मनिर्भर हुने गरी कार्ययोजना बनाएको छ । नेपाललाई दूधलगायत दूधजन्य पदार्थमा आत्मनिर्भर बनाउने कार्ययोजना बनाइएको मन्त्रालयका प्रवक्ता श्याम पौडेलले बताए । सबैभन्दा धेरै दूध उत्पादन वर्षा याममा पशु लैनो भएको समयमा हुने गर्दछ । तर, जाडो र गर्मी मौसममा पशुको आहार कम पाइने भएकाले कम दूध उत्पादन हुने गरेको पौडेलको भनाइ छ ।
किसानले उत्पादन गरेको दूध कुनै समयमा धेरै र कुनै समयमा कम उत्पादन हँुदा सन्तुलन मिल्न सकेको छैन । कम दूध उत्पादन हँुदा विदेशबाट आयात हुने गर्दछ । विभिन्न चाडबाडलगायत विशेष चाडपर्वमा धेरै दूधलगायत दूधजन्य पदार्थ खपत हुँदा विदेशबाट आयात गर्नुपर्ने हुन्छ । तर, पछिल्लो समय तीनवटा डेरीले धुलो दूध उत्पादन गर्न थालेपछि किसानलाई फाइदा भएको छ ।
डेरी क्षेत्रको रोजगारी
डेरी क्षेत्रमा १० हजार जनशक्ति प्रत्यक्ष रूपमा रोजगारीमा लागेका छन् । त्यसैगरी, अप्रत्यक्ष रूपमा १० हजार घरपरिवार र ५० हजार जनशक्तिले रोजगारी पाइरहेका छन् । तर, पशुपक्षी विकास मन्त्रालयका अनुसार दुग्ध क्षेत्रमा प्रत्यक्ष रूपमा एक लाख ५० हजारजनाले रोजगारी पाएका छन् । वार्षिक रूपमा १६ हजार मेट्रिकटन दूध उत्पादन भइरहेको छ । केन्द्रीय दुग्ध सहकारी संघका अध्यक्ष ताराप्रसाद देवकोटाका अनुसार एक हजार आठ सय ५५ दुग्ध सहकारी रहेका छन् । जसले किसानबाट १–२ लिटरसमेत गरी फर्ममा उत्पादन गर्ने धेरै दूध पनि संकलन गर्ने गर्दछन् । दूधजन्य पदार्थबाट विभिन्न किसिमका सामग्री बिक्री गरी किसानले प्रत्यक्ष रूपमा लाभ लिइरहेका छन् । सहकारीले किसानबाट दूध संकलन, पशुलाई औषधिलगायत पशुसम्बन्धी तालिमसमेत दिँदै आएको छ । सहकारीमार्फत दैनिक ६ लाख लिटर दूधको करिब तीन लाख रुपैयाँको कारोबार हुन्छ ।
यस्तो छ डेरीको अवस्था
नेपालमा वैधानिक रूपमा दर्ता भएका डेरीको संख्या करिब तीन सय रहेको छ । डेरी दर्ता फरक–फरक ठाउँमा गर्नसक्ने व्यवस्था छ । घरेलु तथा साना उद्योग, कम्पनी रजिस्ट्रार कार्यालय, राष्ट्रिय दुग्ध विकास बोर्ड, नगरपालिका र वडा कार्यालयमा पनि दर्ता गर्ने व्यवस्था छ । तर, दर्ता नगरी डेरी सञ्चालन गर्नेको संख्या धेरै रहेको छ ।
स्वदेशमै पढाइ र रोजगारी
नेपालमै खाद्य प्रविधिसँगै डेरीसम्बन्धी विशेष पढाइ हुन थालेपछि शिक्षित युवा पनि आकर्षित हुन थालेका छन् । पूर्वाञ्चल विश्वविद्यालयबाट सम्बन्धन लिएको हिमालयन कलेज अफ एग्रिकल्चरल साइन्सेसमा डेरी टेक्नोलोजीसम्बन्धी अध्यापन हुने गर्दछ । त्यसैगरी, चितवनको रामपुरमा वन तथा विज्ञान विश्वविद्यालयमा फुड टेक्नोलोजीसम्बन्धी अध्यापन हुने गर्दछ । स्वदेशमै प्लस टुदेखि स्नातकोत्तर तहसम्म फुडसँगै डेरीसम्बन्धी विशेष कोर्स पढाइ हुँदै आएको छ । जसले गर्दा अध्ययन गरेर डेरी सञ्चालन गर्ने युवाका लागि राम्रो अवसर रहेको छ । उपत्यकाबाहेक धरान, इटहरी, बुटवलमा समेत खाद्य प्राविधिसम्बन्धी पढाइ भइरहेको छ ।
खाद्य प्रविधि पढ्न ६० देखि एक लाख खर्च
नेपालमा प्राविधिक शिक्षा तथा व्यावसायिक तालिम परिषद्, त्रिभुवन विश्वविद्यालय, पूर्वाञ्चल विश्वविद्यालय र काठमाडौं विश्वविद्यालयले अध्यापन गराइरहेका छन् । ती विश्वविद्यालयबाट सम्बन्धन लिई निजी कलेजहरूले पढाइरहेका छन् । सिटिइभिटीको डिप्लोमा खाद्य प्रविधि पढ्न सामान्यतया ६० देखि एक लाख रुयैयाँ लाग्छ । त्यसैगरी, स्नातक तह खाद्य प्रविधि पढ्न चार वर्षका लागि तीन लाखदेखि पाँच लाख रुपैयाँसम्म लाग्छ । खाद्य प्रविधि स्नातकोत्तर तह दुई वर्षे पढ्न एक लाख ५० हजारदेखि दुई लाख रुपैयाँ लाग्छ ।

﻿नयाँ पत्रिका विराटनगर, १९ माघ
विराटनगर उपमहानगरपालिकाले नगरलाई कलर जोन बनाउने उत्कृष्ट रङ १० दिनभित्र छनोट गर्न नगरवासीसँग आग्रह गरेको छ । १५ माघदेखि २५ माघसम्म छनोट गरिएका चार रङमध्येबाट एउटा उत्कृष्ट छनोट गर्न उपमहानगरपालिकाले नगरवासीलाई आग्रह गरेको हो ।
देश विदेशमा बस्ने विराटनगरवासीले फेसबुक बेवसाइट र एसएमएसमार्फत मनपर्ने रङमा भोट दिएर कलर जोनका लागि उत्कृष्ट रङ छनोट गर्न सक्ने नगरपालिकाको भनाइ छ ।
उत्कृष्ट रङका लागि उपमहानगरपालिकाले फेसबुक डटकम ९स्लास० विराटनगर मुन, बेवसाइटमा मुन विराटनगरडटजिओमीडटएनपीबाट र मोबाइलमा २२०० मा एसएमएस गरेर भोट गर्न सकिने प्रविधि संयोजक प्रकाश उप्रेतीले बताए ।
बेवसाइट र फेसबुकमा छानिएका ४ रङका घरको फोटो राखिएकामध्ये एउटामा भोट गर्न सकिनेछ । उपमहानगरपालिकाले क्रिम कलरमा हरियो र रातो बोर्डर, सेतो कलरमा हरियो र सिम्रिक बोर्डर भएका ४ प्रकारका रङ छनोट गरेको छ ।
सबैभन्दा बढी भोट पाउने रङलाई उत्कृष्ट छनोट गरी कलर जोनका लागि प्रयोग गरिने उपमहानगरका कार्यकारी अधिकृत गोपालप्रसाद रेग्मीले जानकारी दिए । विराटनगरमा सुरुमा दक्षिण रोडशेष चोकदेखि उत्तरमा पुष्पलाल चोकसम्मको ७ किमी मुख्य बजार मार्गका घरलाई कलर जोन बनाइने र त्यसपछि क्रमशः अन्यत्र पनि विस्तार गर्दै लैजाने योजना उपमहानगरको छ ।
एसियाली विकास बैंक र नेपाल सरकारको संयुक्त सहयोगमा सञ्चालन भइरहेको मझौला सहर एकीकृत वातावरण सुधार परियोजनाअन्तर्गत विराटनगरका सबै घरको बाहिरी आवरण एकै रङको बनाएर सौन्र्दय बढाउन उपमहानगरले कलर जोन योजना ल्याएको हो । कलर जोन बनाउन नगरपालिकाले घरधनीलाई ४० प्रतिशतसम्म अनुदान दिने व्यवस्था गरेको छ ।
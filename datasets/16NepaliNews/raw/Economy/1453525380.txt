
﻿९ माघ, जुम्ला । माघको पहिलो सातासम्म जुम्लाबाट २५ हजार स्याउका बिरुवा बाहिरी जिल्लामा निर्यात गरिएको छ । जिल्ला कृषि विकास कार्यालय जुम्लाको सिफारिसमा कृषकले स्याउका बिरुवा निर्यात गरेका हुन् ।
पश्चिम नेपालका रोल्पा, बाजुरा, अछाम र पूर्वी नेपालको सोलुखुम्बु र ओखलढुङ्गा जिल्लामा किसानले स्याउ पु¥याएको वरिष्ठ कृषि विकास अधिकृत विष्णुबहादुर महतले जानकारी दिए ।
अधिकृत महतका अनसार कृषकले जुम्लामा प्रतिबुटा रु ३० मा बिक्री गरिरहेका छन् । चालु आवमा कार्यालयले ३० हजार बिरुवा वितरण गर्ने लक्ष्य राखेको छ।
त्यसैगरी, प्राविधिक सहायक खेमराज शाहीले जुम्लामा प्रतिबुटा रु ३० भए पनि बाहिरी जिल्लामा २ सय ५० रूपैयाँमा बिक्री वितरण गरिएको बताए । शाहीका अनुसार माघ ८ गतेसम्म जुम्लालाई रु सात लाख ५० हजार आम्दानी भएको छ । बाहिरी जिल्लाको बिक्री दर अहिलेम्म ६२ लाख ५० हजार रूपैयाँमा बिरुवा बिक्री वितरण भएको छ ।
स्याउ आत्मनिर्भर कार्यक्रमअन्तर्गत बगैँचा स्थापना गर्न अहिले २९७ जना कृषकले कार्यालयमा निवदेन दर्ता गराएका छन् । यसमा जग्गाको क्षेत्रफल, आधिकारिक नर्सरी र अनुगमन मूल्याङ्कनबाट १८० जनालाई आत्मनिर्भर कार्यक्रममा समेटिने कार्यालयले जनाएको छ । जुम्लामा यस वर्ष दुई लाख ११ हजार बिरुवा उत्पादन गरिएको छ ।

﻿
यज्ञ बञ्जाडे/नयाँ पत्रिका काठमाडौं, १५ पुस
सरकारले जनकपुर चुरोट कारखानाले तिर्नुपर्ने करिब ३५ करोड ऋण तिरिदिने भएको छ । करिब २० वर्षदेखि जनकपुर चुरोट कारखानाले तिर्न नसकेको नेपाल बैंकको उक्त कर्जा सरकारले तिर्ने भएको हो । सरकारले उक्त ऋण भुक्तानी गर्ने सम्बन्धमा नेपाल बैंक र अर्थ मन्त्रालयबीच केही दिनअघि सहमति भएको बैंकका प्रमुख कार्यकारी अधिकृत देवेन्द्रप्रताप शाहले जानकारी दिए । सहमतिअनुसार सरकारले यही पुस महिनाभित्र उक्त रकम बैंकलाई भुक्तानी गर्ने उनले बताए । बैंकले सरकारलाई कुल ब्याजको ८५ प्रतिशत रकम छुट दिने सहमतिसमेत भएको छ ।
आर्थिक वर्ष ०५२/५३ मा जनकपुर चुरोट कारखानाले नेपाल बैंकबाट २९ करोड रुपैयाँ कर्जा लिएको थियो । कारखानाको परिसरमा रहेको जग्गा र मेसिनरी धितोमा उक्त कर्जा लिइएको थियो । कारखानाले ०६७/६८ सम्म नियमित रूपमा सावाँब्याज भुक्तानी गरेको उक्त कर्जा त्यसपछि मात्र खराबमा परिणत भएको थियो । त्यसपछिको सावँब्याज कारखानाले भुक्तानी गरेको थिएन । तिर्न बाँकी कर्जा र हालसम्मको कुल ब्याजको १५ प्रतिशत रकम गरी ३५ करोड रुपैयाँ सरकारले तिर्न लागेको हो । सरकारबाट रकम प्राप्त भएपछि बैंकले रोक्का राखेको धितोको जग्गा फुकुवा गर्ने गर्ने बताइएको छ ।
०२१ सालमा स्थापना भएको यो कम्पनी ०६७ साल फागुन १८ गतेदेखि बन्द अवस्थामा छ । आव ०६५/६६ सालदेखि यो कम्पनीको लेखा परीक्षण हुन सकेको छैन । कम्पनीले ०७३ असार २० गते सम्पूर्ण कर्मचारीहरूलाई अवकाश दिने निर्णय गरेको थियो । सोही निर्णयबमोजिम अहिले ९ सय ६० जना कर्मचारीले अवकाश पाइसकेका छन् । हाल सो कम्पनी हेरचाह र सुरक्षणका लागि करारमा ३२ जना र काजमा ४ जना गरी ३६ जना कर्मचारी कार्यरत छन् ।
यस्तै, वित्तीय संस्थाबाट लिएको ऋण तथा गैरकर्मचारी दायित्व यकिनका लागि ०६५/६६ देखिको लेखा परीक्षण गराउने काम प्रारम्भ भएको छ । आउँदो १ वर्षभित्र सो प्रक्रिया पूरा गरी अर्थ मन्त्रायलमा पेस गरिने बताइएको छ । यस्तै, अर्थ मन्त्रालयले सो कम्पनी निजी क्षेत्रलाई सञ्चालनका लागि जिम्मा दिने प्रक्रिया पनि सुरु गरेको छ ।
यो कम्पनीले अझै २ अर्ब ३४ करोड १६ लाख रुपैयाँ सरकारलाई बुझाउनुपर्नेछ । ०७१ असारसम्म बैंक तथा वित्तीय संस्थालाई तिर्नुपर्ने कर्जा ३४ करोड ७५ लाख र त्यसको ब्याज १६ करोड १० लाख रुपैयाँ रकेको अर्थ मन्त्रालयको तथ्यांकमा उल्लेख छ । स्थापना हुँदा अधिकृत पुँजी ८ करोड रहेको यो कम्पनीको जारी र चुक्ता पुँजी ४ करोड ८ लाख रुपैयाँ रहेको छ ।
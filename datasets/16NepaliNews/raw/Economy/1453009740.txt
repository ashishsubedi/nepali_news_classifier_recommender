
﻿मोहन गुरुङ
काठमाडौं, ३ माघ – सरकारले मुलुकमा औषधि अभाव पूर्ति गर्न ‘अनिवार्य इजाजत’ जारी गरी औषधि आयातको प्रक्रिया अघि बढाएको छ । सरकारले मुलुकलाई आवश्यक औषधि उत्पादन क्षमता भएका मुलुकबाट अनिवार्य इजाजत जारी गरी आयात गर्न सकिने व्यवस्था कार्यान्वयनमा ल्याउन अनुमोदनका लागि व्यवथापिका–संसद्मा प्रस्ताव पेस गरेको छ ।
जनस्वास्थ्यका क्षेत्रमा उत्पन्न भएको आपतकालीन अवस्थालगायत विशेष परिस्थिति सिर्जना भए पेटन्ट संरक्षित औषधि उत्पादनका लागि अन्य कम्पनीलाई पनि इजाजत दिइन्छ । त्यसलाई स्वास्थ्य क्षेत्रमा ‘अनिवार्य इजाजतपत्र’ भनिन्छ ।
विश्व व्यापार संगठन (डब्लूटीओ) व्यापार सम्बद्ध बौद्धिक सम्पत्ति अधिकारसम्बन्धी सम्झौता (ट्रिप्स)को धारा ३१ मा ‘पेटन्ट’ संरक्षित औषधि उत्पादन क्षमता भएका मुलुकहरूबाट अनिवार्य इजाजत जारी गरी उत्पादन गरिएका औषधि आन्तरिक बजारमा मात्र बिक्री गर्न पाइने व्यवस्थालाई संशोधन गर्दै आयात गर्न सकिने व्यवस्था राखिएको छ ।
यही व्यवस्थालाई अनुमोदनका लागि वाणिज्य तथा आपूर्ति मन्त्रालयले संसद्मा प्रस्ताव लगेको हो । डब्लूटीओको दुईतिहाई सदस्यले अनुमोदन गरेपछि यो व्यवस्था स्वतः कार्यान्वयनमा आउँछ । हालसम्म ८० मुलुकले डब्लूटीओमा ‘नोटिफिकेसन’ गरेका छन् ।
डब्लूटीओमा ट्रिप्समा पेन्टन्ट कम्तीमा पनि २० वर्षसम्म संरक्षण प्रदान गर्नुपर्ने व्यवस्था गरेको छ । सोही दफामै विशेष परिस्थितिमा पेटन्ट संरक्षणको अवधिभित्र सरकारले इजाजत जारी गर्न सकिने प्रावधान राखिएको छ । एउटै कम्पनीले उत्पादन गरेका औषधि पु¥याउन गाह्रो हुने अन्य कम्पनीलाई पनि इजाजत दिइन्छ । हाल अनिवार्य इजाजतबाट उत्पादित औषधि आयात गर्न नपाइने व्यवस्था छ ।
वाणिज्य मन्त्रालयका उपसचिव मीना अर्यालले संसद्बाट अनुमोदन भएपछि ट्रिप्समा अनिवार्य इजाजतबाट उत्पादन भएका औषधि पनि आयात गर्न सकिने बताइन् । “कुनै पनि रोगको महामारी भयो र औषधि उत्पादन सीमितमात्र छन् भने उत्पादन बढाउन सम्बन्धित मुलुकले अन्य कम्पनीलाई पनि उत्पादनका लागि अनिवार्य इजाजत दिन्छ,” उनले भनिन्, “त्यो औषधि आन्तरिक बजारका लागिमात्र हो तर यो व्यवस्था अनुमोदन भए सबै मुलुकले आयात गर्न सकिनेछ ।”
अनिवार्य इजाजत लिएका कम्पनीबाट उत्पादित औषधि पहिलो कम्पनीले उत्पादन गरेको भन्दा सस्तो पर्ने गर्छ । अनिवार्य इजाजत कम्पनीले भने पेटन्ट लिएको व्यक्ति वा संस्थालाई क्षतिपूर्ति दिनुपर्ने हुन्छ । “यो व्यवस्थाबाट नेपालीहरूले थप भार बेहोर्नुपर्दैन । ठूलो समस्या पर्दा सस्तो मूल्यमै औषधि आयात गर्न सकिनेछ,” उपसचिव अर्यालले भनिन्, “जस्तै, एड्स रोगको औषधि पत्ता लागे पेटन्ट संरक्षित अनिवार्य इजाजतबाट उत्पादित औषधि पनि आयात गर्न सकिन्छ ।”
अति विकसित मुलुकहरूले त्यस्ता पेटन्ट संरक्षित औषधिहरू उत्पादन गर्न सक्ने क्षमता भए÷नभएको परीक्षण गर्न नपर्ने व्यवस्था डब्लूटीओले गरेको छ । विकासशील मुलुकले त्यस्ता क्षमता नभएको प्रमाणित गरे मात्र आयात गर्न पाइने व्यवस्था गरेको छ । “प्रस्ताव अनुमोदनबाट सदस्य मुलुकहरूमाथि कुनै थप दायित्व सिर्जना हुँदैन,” उनले थपिन्, “मुलुकको आन्तरिक कानुनमा संशोधन नगरी प्रोटोकललाई अनुमोदन गर्न सकिन्छ ।” संसद्बाट अनुमोदन भएपछि डब्लूटीओमा नोटिफिकेसन पठाइनेछ ।
  ‘अनिवार्य इजाजत’बाट उत्पादित औषधि आयात गर्न पाइने        

﻿ट्रेडमार्कलाई आम्दानीको स्रोत बनाउने दुवै संघको स्वार्थकृष्ण रिजाल/नयाँ पत्रिकाकाठमाडौं, २ चैत
गलैँचा उत्पादक र निकासीकर्ताबीचको विवादले गलैँचाको कलेक्टिभ ट्रेडमार्क (सामूहिक व्यापार चिह्न) दर्ता प्रक्रिया रोकिएको छ । स्वामित्व लिने विषयमा विवाद चुलिएपछि ‘गलैँचाको ट्रेमार्क’ दर्ता नै अन्योलमा परेको हो ।
अहिले केन्द्रीय गलैँचा उत्पादक संघ नेपाल र नेपाल गलैँचा निकासीकर्ता संघबीच गलैँचा ट्रेडमार्कको स्वामित्व कसले लिने भन्ने विषयमा विवाद जारी छ । दुईवटै संघले स्वामित्वको दाबी गरिरहेका छन् । सोही कारण दर्ता प्रक्रिया नै अन्योलमा परेको व्यापार तथा निकासी प्रवद्र्धन केन्द्र (टिइपिसी)का कार्यकारी निर्देशक ईश्वरीप्रसाद घिमिरेले बताए । ‘कलेक्टिभ ट्रेरडमार्कसम्बन्धी विद्यमान कानुनले एउटा व्यक्ति, कम्पनी वा संस्थाको स्वामित्वमा रहने गरी मात्रै ट्रडमार्क दर्ता गर्न सकिने व्यवस्था गरेको छ,’ उनले भने, ‘तर, गलैँचासम्बन्धी दुईवटै संघले ट्रेडमार्कको स्वामित्व दाबी गरिरहेका छन् ।’
‘गलैँचाको कलेक्टिभ ट्रेडमार्क दर्ता गरिपाऊँ’ भनेर गलैँचा निकासीकर्ता संघले करिब डेढ वर्षअघि नै उद्योग विभागमा निवेदन दिएको थियो । संघको निवेदनअनुसार दर्ता प्रक्रिया सुरु भएलगत्तै केन्द्रीय गलैँचा उत्पादक संघले उजुरी दिएपछि काम अघि नबढेको विभागका महानिर्देशक महेश्वर न्यौपानेले बताए । ‘हामीले पटकपटक दुईवटा संघलाई मिलेर आउन आग्रह गरेका छौँ,’ उनले भने, ‘दुवै संघको स्वार्थ जोडिँदा गलैँचाको सामूहिक ट्रेडमार्क दर्ता नै अन्योलमा परेको छ ।’
नेपाल गलैँचा निकासीकर्ता संघका अध्यक्ष अनुपबहादुर मल्लले निकासीकर्ताले पहिला नै ट्ेरडमार्क दर्ताका लागि निवेदन दिए पनि विभागले काम अघि नबढाएको बताए । ‘हामीले धेरै अघि ट्रेडमार्क दर्ताका लागि निवेदन दिएको हो, तर अर्को संघले उजुरी हालेकाले प्रक्रिया अघि नढेको बुझिएको छ,’ उनले भने, ‘निकासीकर्ताले नेपाली गलैँचालाई विश्वसामु चिनाउने र आफ्नै पहिचान स्थापित गराउने असल मनसायले ट्रेडमार्क दर्ता गराउन चाहेको हो ।’ नेपाल उद्योग वाणिज्य महासंघ निकासी प्रवद्र्धन समितिका सभापतिसमेत रहेका मल्लले संघहरूबीच विवाद भने नरहेको दाबी गरे ।
केन्द्रीय गलैँचा उत्पादक संघ पुरानो र सबैलाई समेट्ने छाता संगठन भएकाले कलेक्टिभ ट्ेरडमार्कको स्वामित्व यसले पाउनुपर्ने संघका अध्यक्ष छिरिङ शेर्पाले बताए । ‘निकासीकर्ता संघ हामीसँग छुट्टिएर गएको सानो झुण्ड हो, यसले सबैलाई समेट्न सक्दैन,’ उनले भने, ‘गलैँचा उत्पादक, निर्यातकर्ता, धागो र धुलाइसमेतका उद्योगी व्यवसायीको छाता संगठन केन्द्रीय गलैँचा उत्पादक संघ भएकाले यसैले कलेक्टिभ ट्ेरडमार्कको स्वामित्व पाउनुपर्छ ।’
केन्द्रको समन्वयमा गलैँचाको ट्रेडमार्क दर्ताका लागि आचार संहितासमेत तयार पारिएको छ । ट्ेरडमार्क दर्ता गर्नुअघि सम्बन्धित वस्तुको उत्पादन प्रक्रिया, गुणस्तर, श्रम, बजार, मूल्यलगायत विषयमा मापदण्ड तोकी आचारसंहिता बनाउनुपर्ने हुन्छ । सोहीअनुसार गलैँचाको उत्पादनदेखि बजारीकरणसम्मका लागि आचारसंहिता तोकिएको छ । सरकारले पछिल्ला तीन आर्थिक वर्षको बजेटमा गलैँचाको ट्ेरडमार्क दर्ता गराई अन्तर्राष्ट्रिय बजारीकरण गर्ने योजना राखेको छ । त्यसअनुसार बजेटसमेत विनियोजन गरेको छ । तर, उद्योगी–व्यवसायीबीचकै विवादले योजना कागजमा सीमित बनेको छ ।
गलैँचा नेपालको तुलनात्मक लाभ भएको वस्तुमा सूचीकृत छ । हाल यो युरोप, अमेरिकालगायत मुलुकमा निर्यात हुँदै आएको छ । चालू आर्थिक वर्षको पहिलो ६ महिनामा ३ अर्ब ९६ करोड रुपैयाँबराबरको गलैँचा निर्यात भएको छ । यो अघिल्लो आवको सोही अवधिको तुलनामा ११ दशमलव ८ प्रतिशतले बढी हो । गलैँचाको सामूहिक ट्ेरडमार्क दर्ता गराएर अन्तर्राष्ट्रिय बजारमा जाँदा गलैँचा निर्यात दुई वर्षमै दोब्बरले वृद्धि हुने सरोकारावाला बताउँछन् ।
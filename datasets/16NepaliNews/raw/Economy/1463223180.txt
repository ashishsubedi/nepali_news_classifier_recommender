
﻿अजित अधिकारी
इलामको चिया बगान एकछिन मात्रै घुम्न पाउँदा सर्वसाधारणले आनन्द महसुस गर्छन् । तर, त्यही बगानमा दिनभर रमाउँदै चियापत्ती टिप्नलाई आम्दानीको अवसर पनि उस्तै छ । सामान्य पढाइ भएकाहरूलाई आकर्षक आम्दानी गर्ने रोजगारीको खोजीमा रहेकालाई चिया बगानको कमाइ निक्कै फलदायी हुन सक्छ । टाउकोमा नाम्लो र ढाडमा बोक्ने डोको जोहो गर्न सके चियापत्ती टिप्ने काम पाउन समस्या हुँदैन । किनभने अहिले देशभरका बगानमा चियापत्ती टिप्ने जनशक्तिको अभाव छ ।
चिया बगानमा पुरुषको तुलनामा महिलाले धेरै रोजगारी पाएका छन् । महिलाले ठूलो शारीरिक श्रम नगरी घर खर्च चलाउन सक्ने आम्दानी गरिरहेका छन् । बगानमा पत्ती टिप्नेले दैनिक २ सय ५० देखि ३ सय रुपैयाँसम्म आम्दानी गरिरहेको केन्द्रीय चिया सहकारी संघले जनाएको छ । संघका अनुसार महिनामा ८ देखि १० हजार रुपैयाँसम्म सजिलै कमाइ हुने गरेको देखिन्छ ।
दैनिक एउटा व्यक्तिले ७ देखि १० किलोसम्म हरियो पत्ती टिप्न सक्ने संघका महासचिव रविन राईले जानकारी दिए । यही रोजगारीले चिया किसानको जीवनस्तर पनि माथि उठिरहेको उनको भनाइ छ । ‘धेरै किसान र मजदुर चिया क्षेत्रमा आबद्ध भएपछि जीवनस्तर राम्रोसँग अगाडि बढिरहेको छ,’ उनले भने, ‘जति धेरै पत्ती टिप्न सक्यो, उति नै बढी आम्दानी हुने गर्छ ।’
किसानले चियाको मूल्य बढी पाउँदा पत्ती टिप्ने मजदुरको ज्याला पनि बढ्ने गर्छ । अहिले हरियो चियापत्तीको प्रतिकिलो मूल्य २० रुपैयाँदेखि २ सय ८० रुपैयाँसम्म निर्धारण गरिएको छ । चिया प्रशोधन उद्योगीले पछिल्ला समय हरियो पत्तीको मूल्य कम दिन थालेको गुनासो बढ्दै गएपछि वर्षभर बिक्री गर्न सकिने चियापत्तीको न्यूनतम समर्थन मूल्य तोक्न सरोकारवाला पक्षले दबाब दिइरहेका छन् ।
राष्ट्रिय चिया तथा कफी विकास बोर्डको कर्मचारी युनियन अध्यक्ष सुमन खत्रीले सरकारले हरियो चियापत्तीको समर्थन मूल्य तोक्न सके खेती गर्ने किसाने उचित मूल्य पाउने र जीवनयापन गर्न सजिलो हुने बताउँछन् । ‘सरकारले हरियो पत्तीको न्यूनतम समर्थन मूल्य तोक्न ढिलाइ गर्नुहुँदैन,’ उनी भन्छन् ।
सरकारले चिया मजदुरहरूको दैनिक ज्याला २ सय ६ रुपैयाँ निर्धारण गरेको छ । सोही दरमा मजदुरलाई तलब वितरण गर्दैै आएको कन्याम चिया उद्योगका प्रबन्धक रजनीश शर्माले जानकारी दिए । सो उद्योग चिया विकास निगमको हो । निगम मातहत इलाममा सातवटा ठूला बगान छन् । निजीकरणपछि निगमलाई संघाई ग्रुपले सञ्चालन गरिरहेको छ ।
यहाँ छन् चिया बगान
राष्ट्रिय चिया तथा कफी विकास बोर्डका अनुसार इलाम, झापा, पाँचथर, धनकुटा, तेह्रथुमलगायतका जिल्लामा चियाको प्रमुख खेती भइरहेको छ । त्यसमध्ये सबैभन्दा बढी झापामा ११ हजार ४ सय २३ हेक्टरमा चियाखेती लगाइएको छ । इलाममा ७ हजार ८ सय ५, पाँचथरमा १ हजार १ सय ३८, धनकुटामा ९ सय ४०, तेह्रथुममा ३ सय ३७ र अन्य जिल्लामा ४ हजार ५ सय २२ हेक्टरमा चियाखेती लगाइएको छ । कुल २६ हजार १ सय ६५ हेक्टरमा चिया लगाइएको छ ।
प्रतिकिलो २८० रुपैयाँसम्म मूल्य
नेपालमा अर्थोडक्स र सिटिसी चिया उत्पादन भइरहेको छ । पहाडी क्षेत्रमा अर्थोडक्स चिया हुन्छ । सरकारको समन्वयमा उद्योगी, सहकारी र साना किसानले पहाडी क्षेत्रको चिया बगानलाई बिस्तारै अर्गानिक बनाउँदै छन् । अर्गानिक अर्थोडक्स चियापत्तीको प्रतिकेजी मूल्य २ सय ८० रुपैयाँसम्म किसानले पाइरहेका छन् । यस्तो पत्ती टिप्नेले बढी ज्याला पाउँछन् ।
तराईमा हुने सिटिसी चियापत्तीको मूल्य भने तुलनात्मक रूपमा कम छ । सिटिसी पत्तीको औसत प्रतिकेजी मूल्य २०–२१ रुपैयाँ उद्योगीले भुक्तानी गर्दै आएका छन् ।
इलामको नेपालटारमा प्रशोधन उद्योग रहेको हिमालयन सांग्रिला टी प्रोड्युसर प्रालिका कर्मचारी हरि कटुवालले एक पात एक सुइरो भएको अर्गानिक अर्थोडक्स चियापत्तीको प्रतिकेजी मूल्य २ सय ८० रुपैयाँ किसानलाई भुक्तानी दिइरहेको बताए । यद्यपि उनले ८० प्रतिशत किसानलाई ५५ रुपैयाँ प्रतिकिलोका दरले भुक्तानी गर्ने गरेको बताए । दुई पात एक सुइरो पत्तीको मूल्य ५५ रुपैयाँ पर्छ । अर्गानिक पत्ती कडा हुने भएकाले टिप्नेको अभाव बढ्दै गएको छ ।
झापामा ज्याला विवाद
झापामा रहेका चिया बगानमा पत्ती टिप्ने मजदुरले पनि उचित ज्याला नपाएको गुनासो गर्दै आएका छन् । त्यहाँका बगानमा दैनिक १ सय ७५ रुपैयाँसम्म ज्यालादारी कायम गरिएको छ । सो ज्यालादरी न्यून भएको भन्दै मजदुर वेला–वेला आन्दोलित हुने गरेका छन् । तर, पहाडी क्षेत्रका बगानमा पत्ती टिप्नेले सामान्य जीवन जिउन पुग्ने आम्दानी गर्दै आएका छन् ।
चियापत्ती टिप्नेको खााचो छ रविन राईमहासचिवकेन्द्रीय चिया सहकारी संघ
चियापत्ती टिप्ने कामले ग्रामीण महिलाहरूमा रोजगारी सिर्जना गरेको छ । यस क्षेत्रमा करिब ८० प्रतिशत महिला छन् । यद्यपि चियापत्ती टिप्ने पर्याप्त जनशक्ति छैन । प्रत्येक २–३ दिनमा वा बढीमा हप्ता–हप्ता दिनमा पात टिप्नुपर्छ । दुई पात एक सुइरोलाई समयमै टिप्न पाइएन भने छिप्पिन्छ र लामो समयसम्म पुन: मुना नपलाउने भएकाले टिप्नै पाइँदैन । त्यसैले बढीमा हप्ता–हप्ता दिनमा पात टिपिरहनुपर्ने कारण रोजगार पाइरहिन्छ ।
मुख्य गरी तीन सिजनमा वर्गीकरण गरी चियापत्ती टिप्ने गरिन्छ । पहिलो चरणका रूपमा चैत–वैशाखलाई लिइन्छ । यो समयमा राम्रो पत्ती टिप्न पाइन्छ र मूल्य पनि राम्रो पाइन्छ । अर्को रेनी सिजन (पानी पर्ने) हो, यसवेला पानी परेर धेरै मुना पलाउँछ, तर पत्तीको गुणस्तर तुलनात्मक रूपमा कमसल हुन्छ । अर्को भनेको अटोम सिजन (भदौ अन्तिमदेखि मंसिरसम्म) हो । यो समयमा पुन: राम्रो गुणस्तरको पत्ती टिप्न पाइन्छ ।
कलिलो मुना टिप्न सकियो भने बजारमा राम्रो दाम पनि पाइन्छ । अहिले अर्गानिक अर्थोडक्स चियापत्तीमा एक पात एक सुइरोको प्रतिकेजी मूल्य २ सय ८० रुपैयाँ किसानले पाउँछन् । त्यस्तै, दुई पात एक सुइरोको प्रतिकेजी मूल्य ५५–६० छ । अन्य अर्गानिक पत्तीको प्रतिकेजी मूल्य ३० देखी ४५ रुपैयाँसम्म छ । पानी पर्ने सिजनमा घटेर २५–३० रुपैयाँ प्रतिकेजीसम्म पनि आउँछ ।
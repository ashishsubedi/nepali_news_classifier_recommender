
﻿किरण आचार्य
काठमाडौं, ६ वैशाख – गत वर्ष गएको भूकम्प र सुक्खाका कारण तरकारी उत्पादनमा कमी आउँदा त्यसको असर अहिले हरियो तरकारीको मूल्यमा देखिएको छ । पछिल्लो समय कम वर्षाका कारण देखिएको खडेरीले तरकारी उत्पादनमा कमी आउँदा उपत्यकालगायत क्षेत्रमा तरकारीको मूल्य अकासिएको हो ।
नेपाल तरकारी तथा फलफूल व्यवसायी महासंघले मुख्य पकेट क्षेत्रमै तरकारी उत्पादन घटेका कारण उपत्यकामा तरकारी आपूर्ति घटेको जनाएको छ । “यतिबेला धादिङको सिजन हो तर तरकारी आउन कम भएको छ । सुक्खाका कारण उत्पादन घटेको हो,” महासंघ अध्यक्ष खोमप्रसाद घिमिरेले भने, “मौसम परिवर्तनकै कारण सुक्खा बढेकाले ललितपुर, काठमाडौं, भक्तपुर र काभ्रेमा समेत यो सिजनमा उत्पादन घटेको छ ।” हालको मूल्य वृद्धि एक–दुई सातामै विस्तारै घट्ने उनले बताए ।
खासगरी हरियो तरकारीको मूल्य बढेको छ भने टमाटरको मूल्य भने स्थिर छ । कालिमाटी फलफूल तथा तरकारी बजार विकास समितिको तथ्यांकअनुसार बजारमा कारोबार हुने ५६ प्रकारका तरकारीको खुद्रा मूल्य प्रतिकिलोमा न्यूनतम ३ देखि अधिकतम २६६ प्रतिशतसम्म बढेको छ । कुल तरकारीका जातमध्ये १० वटाको मात्र मूल्य केही मात्रामा घटेको छ ।
घटेको मूल्य भने गत वर्षको भन्दा ६ देखि ३६ प्रतिशतसम्ममात्र छ । सामान्य अवस्थामा ७ देखि ९ सय टन तरकारी दैनिक रूपमा भित्रिने कालिमाटी तरकारी बजारमा ५ देखि ६ सय टनमात्र तरकारी भित्रिरहेको समितिका उपनिर्देशक विनय श्रेष्ठले बताए । सुक्खाका कारण तरकारी कम उत्पादन भएको तरकारी बिक्री गर्न आउने कृषकको गुनासो छ ।
सबैभन्दा बढी हरियो फर्सीको मूल्य बढेको छ । गत वर्षको यही सिजनमा फर्सीको मूल्य प्रतिकिलो २३ रुपैयाँ रहेकोमा अहिले २६७ प्रतिशतले बढेर ७५ रुपैयाँ प्रतिकिलो पुगेको छ । त्यस्तै काँक्रो १८९ प्रतिशतले बढेर ११० रुपैयाँ प्रतिकिलो, घिउसिमी १७६ प्रतिशतले बढेर १०५ रुपैयाँ, हरियो लसुन १७३ प्रतिशतले बढेर २०५ रुपैयाँ र लोकल काउली १२३ प्रतिशले बढेर ८५ रुपैयाँ प्रतिकिलो पुगेको छ ।
कृषि विकास मन्त्रालयका प्रवक्ता योगेन्द्रबहादुर कार्कीले भूकम्प र मौसमको प्रतिकूलताका कारण यो वर्ष आपूर्तिमा कमी आउँदा मूल्य बढेको बताए । “भूकम्पका कारण बेमौसमी तरकारी उत्पादनमा कमी आएको छ भने वर्षा पनि कम हुँदा खडेरीका कारण उत्पादन घटेको हो,” उनले भने, “तर, यो मूल्य वृद्धि धेरै दिन रहँदैन । १५–२० दिनमा आपूर्ति बढेर घट्न सुरु हुन्छ ।” पछिल्लो महिना तरकारीको मूल्य स्थिर रहेको र पछिल्लो एक दशकमै तरकारीको मूल्यवृद्धि खासै बढी नभएको उनको विश्लेषण छ ।
यो वर्ष अन्य तरकारीको मूल्य बढेपछि टमाटरको मूल्य भने स्थिर रहँदा उपभोक्तालाई राहत भएको तर्क प्रवक्ता कार्कीको छ । कृषि विकास मन्त्रालयले आगामी आर्थिक वर्षदेखि तरकारीमा दुई वर्षमा आत्मनिर्भर बनाउने कार्यक्रम लागू गरिने उनले बताए । “तरकारीमा उत्पादन वृद्धि गर्ने र बिचौलिया नियन्त्रण गरेर कृषकले मूल्य पाउने अवस्था ल्याउँछौं,” उनले भने, “उपत्यका र तरकारी उत्पादनका पकेट क्षेत्र लक्षित गरी भण्डारणका लागि स्टोरेज व्यवस्था गर्छौं ।” उपत्यका भित्रिने तरकारीमध्ये करिब २५ प्रतिशत हिस्सा भारत र चीनको छ भने बाँकी नेपालमै उत्पादन हुँदै आएको छ ।
दैनिक भान्साको अनिवार्य तरकारी मानिने आलुको मूल्य एक वर्षको अवधिमा सतप्रतिशत बढेको छ । गत वर्ष यसै समयमा प्रतिकिलो २३ रुपैयाँमा कारोबार भएको रातो आलु हाल ४५ रुपैयाँ प्रतिकिलो पुगेको छ भने गत वर्ष १८ रुपैयाँ प्रतिकिलोमा कारोबार भएको ३५ रुपैयाँ प्रतिकिलो पुगेको छ । नियमित तरकारी मानिने साग, काउली, करेला, बोडी, सिमी, प्याज, लसुन र अदुवाको मूल्यसमेत वृद्धि भएको छ । मूल्य घट्नेमा टमाटरलगायत तरकारी छन् । उपत्यकाको अन्य क्षेत्रमा भने कालिमाटी बजारको मूल्यमा प्रतिकिलो १० देखि २० रुपैयाँ नै बढी पर्ने गरेको गुनासो उपभोक्ताको छ ।
राष्ट्रिय कृषक समूह महासंघ नेपालले साना किसानको तरकारी बारीको तरकारी उत्पादन गत वर्षभन्दा भारी मात्रामा घटेको जनाएको छ । “तरकारी फल्न कम्तीमा ४–५ महिना लाग्छ । कतिपय वहुवर्षीय तरकारी पनि रोप्ने चलन छ,” महासंघ अध्यक्ष उद्वव अधिकारीले भने, “भूकम्पपछि कतिपय कृषकको करेसाबारी र घरबारी दुवै नष्ट भएका छन् ।” भूकम्पले तरकारी बालीको उत्पादन शृंंखलामा असर गरेको उनको ठम्याइ छ ।
  सुक्खाले तरकारी उत्पादन घट्दा मूल्य अकासियो        
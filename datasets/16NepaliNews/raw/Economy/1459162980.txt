
﻿काठमाडौं, १५ चैत – व्यवस्थापिका–संसद्अन्तर्गतको कृषि तथा जलस्रोत समितिले कृषि क्षेत्रमा दिइने अनुदानलाई पारदर्शी, प्रभावकारी र व्यवस्थित बनाउन एकीकृत निर्देशिका बनाउन सरकारलाई निर्देशन दिएको छ । कृषि क्षेत्रमा कृषि विकास मन्त्रालय र पशुपन्छी मन्त्रालयले विभिन्न नामबाट अनुदान दिने गरे पनि त्यसको प्रभावकारिता नदेखिएको भन्दै समितिले अनुदान वितरण गर्नुको औचित्य, वितरणको आधार, अनुदानको प्रभाव, वितरण गर्ने तरिका र अनुदानबाट अपेक्षित उपलब्धिजस्ता विषयलाई समेटेर एकीकृत अनुदान निर्देशिका राष्ट्रिय योजना आयोग र अर्थ मन्त्रालयसँग समन्वय गरी चालू आर्थिक वर्षभित्र कार्यान्वयनमा ल्याउन कृषि र पशुपन्छी विकास मन्त्रालयलाई निर्देशन दिएको हो ।
समितिले मन्त्रालयका विभिन्न निकायबाट दिइने अनुदानलाई पारदर्शी, प्रभावकारी र व्यवस्थित बनाउन अनुदानसँग सम्बन्धित सम्पूर्ण जानकारी वेबसाइटमा राख्न, सूचनाहरू नियमित रूपमा अद्यावधिक गर्न, प्रत्येक वर्ष कृषि अनुदानसम्बन्धी कार्यक्रम, योजना र बजेट तथा वितरण प्रक्रियाको सम्पूर्ण जानकारी सम्बन्धित जिल्लाबाट प्रतिनिधित्व गर्ने जनप्रतिनिधि र स्थानीय निकायका प्रतिनिधिहरूसँग समन्वय र छलफल गरी सबैलाई उपलब्ध गराउन निर्देशन दिएको छ ।
त्यसैगरी उसले स्थानीय सञ्चार माध्यमबाट सूचना सम्प्रेषण गर्न र सूचना सार्वजनिक रूपमा टाँस्नसमेत भनेको छ । विगतमा प्रदान गरिएका अनुदानको अनुगमन मूल्यांकन परिपाटी प्रभावकारी र व्यवस्थित हुन नसकेको सम्बन्धित मन्त्रालयले स्वीकारेको अवस्थामा आगामी आर्थिक वर्षको बजेट तथा कार्यक्रम तर्जुमा गर्दा प्रभावकारी अनुगमन मूल्यांकनका लागि परिणाममुखी कार्यक्रममा जोड दिन कृषि र पशुपन्छी विकास मन्त्रालयका नाममा निर्देशन दिएको हो । समितिले युवाहरूलाई कृषि कर्जामा दिइएको ब्याज अनुदान पनि अत्यन्तै निरासाजनक रहेको र नेपाल राष्ट्र बैंकको नेतृत्वमा प्रत्येक ३ मिहनामा समन्वय तथा अनुगमन समितिको एउटै बैठक बस्न नसक्नु दुर्भाग्यपूर्ण भएको जनाएको छ । उसले कार्यविधिमा भएअनुसार नियमित बैठक बसी छलफल गर्न र त्रैमासिक रूपमा समितिमा कार्यान्वयन प्रगति प्रतिवेदन पेस गर्न निर्देशनसमेत दिएको छ । युवालाई दिइने कृषि कर्जामा ब्याज अनुदानसम्बन्धी कार्यविधिमा कुनै अप्ठ्यारा भए सरोकारवाला निकायसँग छलफल गरी संशोधन गर्न अर्थ मन्त्रालयलाई समितिले निर्देशन दिएको छ ।
त्यसैगरी समितिले पश्चिम सेती जलविद्युत् आयोजनाको स्थलगत अध्ययन गर्न गठित उपसमितिका संयोजक निर्मलप्रकाश सुवेदीले बुझाएको स्थलगत अध्ययन प्रतिवेदनका सन्दर्भमा सम्बन्धित निकायहरूसँग थप छलफल गरी निर्णय गर्ने जानकारी दिएको छ ।
  कृषिको एकीकृत अनुदान निर्देशिका बनाऊ        
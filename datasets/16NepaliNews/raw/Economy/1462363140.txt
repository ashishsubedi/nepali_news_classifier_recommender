
﻿नयाँ पत्रिका काठमाडौं, २२ वैशाख
सरकारले सिंगल इन्जिन जहाजलाई यात्रु बोक्न लगाएको प्रतिबन्ध कार्यान्वयनसम्बन्धी औपचारिक पत्र अझै पनि कम्पनीहरूले प्राप्त नगरेको खुलेको छ । संस्कृति, पर्यटन तथा नागरिक उड्डयन मन्त्रालयले २३ फागुनको मन्त्रीस्तरीय निर्णयबाट सिंगल इन्जिन जहाजलाई यात्रु बोक्न प्रतिबन्ध लगाएको भए पनि कम्पनीहरूले नेपाल नागरिक उड्डयन प्राधिकरण (क्यान)बाट निर्णय कार्यान्वयनसम्बन्धी औपचारिक पत्र प्राप्त नगरेको एक व्यवसायीले जानकारी दिए ।
१४ फागुनमा काष्ठमण्डप एयरको जहाज दुर्घटनापछि पर्यटनमन्त्री आनन्दप्रसाद पोखरेलको मौखिक आदेशमार्फत तत्कालका लागि सिंगल इन्जिन जहाजलाई यात्रु बोक्न प्रतिबन्ध लगाएको थियो । दुर्घटनामा परी चालक दलका २ सदस्यको निधन भएको थियो भने ९ जना यात्रु बाँच्न सफल भएका थिए । २३ फागुनमा मन्त्रालयले उक्त निर्णयलाई औपचारिकता दिएको थियो । त्यसपछि समिति गठन गरी प्राविधिक अध्ययन थालेको मन्त्रालयले अध्ययन प्रतिवेदन प्राप्त गरेपछि २६ चैतदेखि सधैँका लागि सिंगल इन्जिनले यात्रु बोक्न नपाउने निर्णय गरेको थियो ।
पर्यटन मन्त्रालयका सहसचिव बुद्धिसागर लामिछानेको अध्यक्षतामा गठित प्राविधिक समितिको प्रतिवेदनले सिंगल इन्जिन जहाजले यात्रु बोक्न प्रतिबन्ध लगाउनुपर्ने कुनै कारण उल्लेख गरेको छैन । क्यानले सिंगल इन्जिन जहाजलाई उडान अनुमति दिने क्रममा एयर ट्याक्सी र कार्गो उडान गर्न पाउने तर जहाज नियमित उडानमा प्रयोग गर्न नपाउने प्रावधान राखेको छ ।
मन्त्रालयको निर्णय क्यानमार्फत कार्यान्वयन हुनुपर्नेमा नियामक निकायबाट प्रतिबन्धसम्बन्धी औपचारिक पत्र प्राप्त नभएको व्यवसायीको भनाइ छ । ‘मन्त्रालयबाट औपचारिक निर्णय भएको बताइए पनि कम्पनीहरूलाई क्यानबाट निर्णय कार्यान्वयनको पत्र आइसकेको छैन,’ ती व्यवसायीले भने, ‘बिनाअध्ययन गरिएको निर्णयले यात्रु र व्यवसायी दुवैलाई समस्यामा पारेको छ ।’ प्राधिकरणका जिम्मेवार पदाधिकारीले भने यस सम्बन्धमा जवाफ दिन आनाकानी गर्ने गरेको व्यवसायीको भनाइ छ । ‘औपचारिक पत्रबिना यात्रु बोक्न प्रतिबन्ध लगाइएको छ,’ ती व्यवसायीले भने, ‘क्यानका जिम्मेवार अधिकारी नै खुल्न चाहँदैनन् ।’ विभिन्न चरणमा क्यान, पर्यटन मन्त्रालयका सचिव तथा पर्यटन मन्त्रीसँगको भेटमा ‘माथिको आदेश’मा प्रतिबन्ध लागेकाले आफ्नो हातमा केही नरहेको प्रतिक्रिया दिने गरेको नाम उल्लेख नगर्ने सर्तमा ती व्यवसायीले बताए ।
‘सुरक्षालाई दृष्टिगत गर्दै सिंगल इन्जिन जहाजले कार्गो उडान गर्न पाउने तर यात्रु बोक्न नपाउने निर्णय आफैँमा विवादास्पद छ,’ वायुसेवा सञ्चालक संघ आयोनका एक पदाधिकारीले प्रश्न गर्दै भने, ‘सिंगल इन्जिन जहाज नै असुरक्षित छ भने पाइलट र को–पाइलटको ज्यान धरापमा किन पार्ने ?’ नेपालमा काष्ठमण्डप एयर, मकालु एयर र गोमा एयरसँग सिंगल इन्जिन जहाज छन् ।
प्रतिबन्धले दुर्गमका यात्रु मर्कामा : सांसद
कर्णाली क्षेत्रबाट प्रतिनिधित्व गर्ने सांसदहरूले सिंगल इन्जिन जहाजमा यात्रु बोक्न लगाइएको प्रतिबन्धले दुर्गमका यात्रु मारमा परेको भन्दै फुकुवाका लागि पहल गर्ने प्रतिबद्धता व्यक्त गरेका छन् । वायुसेवा सञ्चालक संघद्वारा सोमबार राजधानीमा आयोजित अन्तक्र्रियाका क्रममा सांसदहरूले क्यान नेतृत्व, पर्यटनमन्त्री, प्रधानमन्त्रीमार्फत प्रतिबन्ध फुकुवाका लागि पहल गर्ने र संसद्मा पनि जोडदार आवाज उठाउने बताएका हुन् ।
जुम्लाबाट प्रतिनिधित्व गर्ने सांसद ललित शाही, डोल्पाका सांसद धनबहादुर बुढा, हुम्लाका सांसद जीवनबहादुर शाहीलगायतले हचुवाका भरमा गरिएको प्रतिबन्धले कर्णालीका जनतालाई मर्का परेको बताए । कार्यक्रममा व्यवसायीले सुरक्षाका विषयमा गर्नुपर्ने थप कदमका लागि तयार रहेको भन्दै बिनाकारण यात्रु बोक्न प्रतिबन्ध लगाउनु गलत भएको बताएका थिए ।

﻿
सन्तोष थापा/नयाँ पत्रिकापर्वत, २ माघ
जिल्लास्थित सहस्रधारामा सञ्चालित धनेश्वरी इन्टरप्राइजेजमा नापतौल तथा गुणस्तर विभागले सिलबन्दी गरेको छ । इन्टरप्राइजेजद्वारा बिक्रीवितरण गरिएको डिजेल तथा पेट्रोल वितरणका क्रममा थपघट देखिएपछि नापतौल तथा गुणस्तर विभाग पोखरा र जिल्ला प्रशासन कार्यालय पर्वतको अनुगमन टोलीले सिलबन्दी गरेको हो ।
जिल्ला प्रशासन कार्यालय पर्वतका अनुसार अघिल्ला वर्षमा पनि धनेश्वरी पम्पमा समस्या देखिएपछि सुझाबसहित सच्याउन निर्देशन दिइए पनि पालना नगरेको सिल गरिएको हो ।
विभागका मनोजकुमार पोख्रेलसहित जिल्ला प्रशासन कार्यालय पर्वतबाट बालकृष्ण शर्मालगायत पदाधिकारीको सहभागितामा धनेश्वरी इन्टरप्राइजेज पम्पमा सिल गरिएको पर्वतका सहायक प्रमुख जिल्ला अधिकारी सुवासकुमार लामिछानेले जानकारी दिए ।
हरिबाबु सापकोटाले सञ्चालन गर्दै आएको धनेश्वरी इन्टरप्राइजेज केही महिनाअघि मात्रै यामबहादुर मल्लले आफ्नो स्वामित्वमा बनाएका थिए । स्रोतका अनुसार पम्पबाट ५ लिटर पेट्रोलियम भर्दा करिब ७० एमएल घटी भएको फेला परेको थियो ।
अनुगमन टोली र पम्प सञ्चालकबीच १५ दिनभित्र मर्मत गर्ने सम्झौता भएको छ । अहिले सिल गरिएको पम्प मर्मतबाहेक बिक्रीका लागि खोल्न नपाइने गरी बन्द गरिएको सहायक प्रजिअ लामिछानेले जानकारी दिए ।
सञ्चालकले ०५७ सालमा खरिद गरिएको मेसिन भएकाले समस्या उत्पन्न भएको भन्दै १५ दिनभित्र मर्मत गरी कानुनबमोजिम सञ्चालनमा ल्याउने प्रतिबद्धता जनाएका छन् ।
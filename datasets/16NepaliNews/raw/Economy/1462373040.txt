
﻿रमेश रावल
कालिकोट २२ बैशाख । कालिकोट र जुम्लामा युवा स्वरोजगार कोषको रकम लिएका ऋणीहरु मध्ये एकाध बाहेक अरुले अहिलेसम्म ऋण तिरेका छैनन् । रकम लिएका ब्यक्तिबाट अनुगमन र कर्जा असुलीका लागि भरपर्दो निकाय नहुदाँ ऋण नतिरेका हुन् ।
विपन्न तथा बेरोजगार युवालाई रोजगार सिर्जना गर्न निश्चित समयका लागि बिना धितो ऋण दिने गरेको थियो । ऋण लिएकाहरुले ऋण लिएको लामो समय बितिसक्दा पनि कर्जा बुझाउन नआउँदा यहाँका कृषि विकास बैंकहरुलाई हैरानी भएको छ ।
जुम्लामा कर्जा र ब्याज बुझाउन आउन आग्रह गर्दा पनि ऋण लिएकाहरुले हामीलाई नटेरेको कृषि विकास बैंक जुम्लाका कर्जा सहायक गोर्खबहादुर बुढ्थापाले बताए । ‘जुम्लाबाट ७२ जनालाई न्यूनतम ३० हजार रुपैयाँदेखि ४० हजार रुपैयाँसम्म कर्जा दिइएको छ । अहिलेसम्म कोही सावा त के, मासिक रुपमा तिर्नुपर्ने ब्याज तिर्नसमेत आउँदैनन् ।’ उनले भने,– ‘अहिलेसम्म दुई जनाले मात्र चुक्ता गरेका छन् । अरु कस्तो अवस्थामा छन्, के गर्दैछन्, कुनै जानकारी छैन ।’
कृषि विकास बंैक जुम्लामा १ करोड रकम आएकोमा २८ लाख ३० हजार ८ सय ९० रुपैयाँ लगानी भएको छ । त्यसमध्ये पनि ५ जनाले चुक्ता गरेपछि २७ लाख ४५ हजार ५ सय ६४ रुपैयाँ कर्जा लगानी कायमै छ । कर्जा लिएर भाका नाघेको ४ लाख ७४ हजार ९५ रुपैयाँ छ ।
कर्जा लिँदा घरमा व्यवसाय गरेर रोजगारी सृजना गर्ने, आयमूलक कार्यमा लगानी गर्ने प्रतिबद्धता गरे, अहिले कसैले पनि आयमूलक कार्यमा प्रयोग गरेका छैनन् ।
बिना धितो ऋण उपलब्ध गराएका कारणले धेरैले चासो नदिएको कृषि विकास बैंक जुम्ला शाखाका प्रबन्धक कृष्णदत्त न्यौपानेले बताए । ‘उतिबेला बिभिन्न ब्यवसाय गर्ने भनेर रकम लगानी भएको थियो ।’ उनले भने,–‘सबैले रकम दुरुपयोग गरिरहेका छन् । कसैले पनि व्यवसाय गरेका छैनन् ।’कालिकोटमा पनि उस्तै
कृषि विकास बैंक कालिकोट शाखाले युवा तथा साना व्यवसायी स्वरोजगार कोषबाट ३ सय २५ जनाले ऋण लिएका थिए । १ सय ६ जनाले १८ लाख सावा र ब्याज बुझाएको भएपनि २ सय १९ अहिलेसम्म बैंकको सम्पर्कमा आएका छैनन् ।
बि.स. २०६८ सालयता ३ सय २५ व्यक्तिलाई जनही १० हजारदेखि ६० हजार रुपैयाँका दरले बिनाधितो ऋण लगानी गरियो । लगानी गरिएको रकम कसरी प्रयोग भइरहेको छ भन्नेबारे एकपटक पनि अनुगमन भएको छैन् । हामीले ऋण लिनेहरुको तिनपुस्ते नामावलीसहित २१ दिने सार्वजनिक सुचना जारी ग¥यो । तर, त्यति गर्दा पनि हामीले कर्जाको रकम उठाउन नसकिएको जिल्ला कृषि विकास बैंक कालिकोट शाखाका प्रबन्धक धनबिर बुढाले बताए ।
अहिलेसम्म ऋण लिएका बैंकको सुचीमा फरार रहेका २१९ जनाबाट कर्जाको रकम ४६ लाख ७९ हजार ३० रुपैयाँ र ब्याजको रकम २० लाख २४ हजार ९ सय ५४ उठाउन बाँकी नै छ ।
सबैभन्दा सस्तो ब्याजमा कर्जा लगानी गरेर रकम उपलब्ध गराइएको बार्षिक सावाँ रकम फिर्ता गर्दा कम रकम तिर्नु पर्ने भएपनि बिना धितो रकम लगानी गरिएका कारणले खासै चासो नदिएको प्रबनधक बुढाले बताए ।दोषी उद्योग बाणिज्य संघ
स्वारोजगारको कोषको रकम लगानी गर्दा जिल्ला उद्योग बाणिज्य संघको सिफारिसका आधारमा ऋण कर्जा समितिको बैठक बसेर कर्जा उपलब्ध गराउने सिफारिस आधारमा ऋण दिने गरिएको थियो ।
समितिले कस्तोलाई सिफारीस गर्छन् । त्यही सिफारिसका आधारमा कर्जा दिँदा असुल गर्न पनि निकै कठिन देखिएको कृषि विकास बैंक शाखा कार्यालय कालिकोटका प्रबन्धक बुढाले बताए । ‘उद्योग बाणिज्य संघको सिफारिसमा कर्जा समितिले निर्णय गरेका आधारमा ऋण उपलब्ध गराइएको हो ।’ उनले भने,–‘कस्तो मानिसलाई सिफासिर गरियो । त्यसको बारे हामीलाई धेरै जानकारी छैन् ।’
  ऋणीले युवा स्वरोजगारकोषको रकम तिरेनन्        
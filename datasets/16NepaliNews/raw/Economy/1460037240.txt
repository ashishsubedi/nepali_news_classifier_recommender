
﻿काठमाडौं । सरकारले उच्च प्राथमिकता दिएकाे महत्त्वाकांक्षी कार्यक्रम ‘सहुलियत कृषि कर्जा’ र ‘बाली तथा पशु बिमा योजना’ असफल देखिएका छन् । कृषि कर्जाका लागि झन्झटिलो कार्यविधि बनाउनु र उत्पादित कृषि उत्पादनलाई बिमामा नसमेट्दा ती कार्यक्रम असफल भएका हुन्।
सरकारले २०७० सालमा ल्याएको कृषि बिमा र २०७१ सालमा ल्याएको सहुलियत कर्जा किसानमैत्री नभएपछि असफल भएको कृषि मन्त्रालयका अधिकारी नै स्वीकार गर्छन् । कृषि विकास मन्त्रालयका सचिव उत्तमकुमार भट्टराईले यी दुवै कार्यक्रमको सम्भावना हुँदाहुँदै पनि अपेक्षित गतिमा लक्ष्य हासिल गर्न नसकेको स्वीकार गरे ।
“लक्ष्यअनुसार उपलब्धि हासिल गर्न सकिएन, समस्या जटिल देखिए,” उनले बाह्रखरीसँग भने । चालु आर्थिक वर्षमा सरकारले बजेटमार्फत कृषिजन्य व्यवसाय गर्नेलाई वाणिज्य बैंकहरूले ६ प्रतिशतमा ऋण प्रवाह गर्नुपर्ने र ४ प्रतिशत सरकारले बेहोर्ने जनाउँदै ५० करोड बजेट विनियोजन गरेको थियो ।
तर, अधिकांश वाणिज्य बैंकले सहुलियत दरमा ऋण उपलब्ध नगराउँदा सो कार्यक्रम असफल भएको भट्टराईले जानकारी दिए । कृषिको उत्पादन बढाएर आयात प्रतिस्थापन गर्ने र रोजगारी बढाउने भन्दै सुरू गरिएको सहुलियत कर्जा र बिमा योजना असफल भएको छ ।
किसानले उत्पादनमा बिमा गर्न माग गरे पनि बिमा कम्पनीले सुरुको लगातमा मात्रै बिमा गर्ने भनेपछि समस्या उत्पन्न भएको राष्ट्रिय कृषक समूह महासंघका अध्यक्ष उद्धव अधिकारीले जानकारी दिए ।
किसानले ६ प्रतिशतमा कर्जा पाउने व्यवस्था छ भने उनीहरूले कृषि र पशु बिमा गर्दा लाग्ने प्रिमियमको ७५ प्रतिशत सरकारले बेहोर्ने छ ।
गाउँका किसानसम्म वित्तीय संस्थाको सिमित पहुँच हुँदा पनि सोचेजति लगानी गर्न नसकेको बैंकरहरुले बताएका छन् । त्यसैगरी, ऋणग्राहीसँग धितोको अभावले गर्दा पनि ऋण लगानी गर्न नसकिएको उनीहरुको भनाइ छ ।
फागुन मसान्तसम्म विनियोजित रकमबाट बैंकहरूलाई १ करोड ८० लाख रुपैयाँ मात्रै अनुदान रकम दिइएको कृषि मन्त्रालयले बताएको छ । मन्त्रालयले राजधानीबाहिर जिल्ला र क्षेत्रीय कार्यालयहरूसँग गरेको गोष्ठीमा कृषिकर्जा लिन अत्यन्तै गाह्रो हुने गरेको किसानहरूको गुनासो रहेको बताइएको छ । “ब्याज अनुदानसम्बन्धी कार्यविधिले बिना धितो प्रोजेक्टलाई पनि आधार मान्ने भनेको छ तर वाणिज्य बैंकहरूले प्रोजेक्ट फाइनान्स गर्न मानिरहेका छैनन्,”मन्त्रालयका प्रवक्ता योगेन्द्र कार्कीले भने ।
“कृषि कर्जा कार्यक्रममा दुईटा मुख्य समस्या हामीले देख्यौं । पहिलो कतिपय अभिभावक विश्वस्त छैनन्,” प्रवक्ता कार्कीले भने, “अभिभावकका नाममा धितो हुने भएकै कारण युवालाई समस्या देखिएको छ । दोस्रोमा धितोको अभाव पनि छ ।”
सचिव भट्टराईले तल्लो तहमा कतिपय बैंकमा कर्मचारी उदासीन भएकाले यो कार्यक्रमले लक्ष्य हाँसिल गर्न नसकेको बताए । यसैबीच निजी क्षेत्र, अर्थ मन्त्रालयका प्रतिनिधि, बैंकर्स एसोसिएसनले कार्यविधिमा जटिलता भएको बताउँदै कृषि कर्जालाई प्रभावकारी बनाउन ससोकारवालाको भूमिका आवश्यक रहेको सुझाए ।
पशु बिमामा आकर्षण
कृषि मन्त्रालयका अनुसार पशु बिमामा किसानको आकर्षण बढेपछि बालीमा भने प्रगति हुन नसकेको बताए । जति बिमा भएको छ, त्यसको ९० प्रतिशत पशुमा मात्रै भएको छ,” भट्टराईले भने, “कृषिमा १० प्रतिशत भन्दा बढी हुन सकेको छैन् ।”
उनले कृषि ऋणसँग सम्बन्धित समस्या समाधान गर्न केन्द्रमा गठन भएको सञ्चालक समितिले तीन/तीन महिनामा बैठक गर्नुपर्ने भए पनि हालसम्म बैठक बस्न नसकेको कार्कीले बताए ।
गत वर्ष सरकारले सहुलियत कर्जा शीर्षकका लागि १ अर्ब बजेट विनियोजन गरेको थियो । तर, कर्जा प्रवाहमा गत वर्ष करिब २० प्रतिशत हाराहारी मात्रै भएको थियो । यस वर्ष उक्त बजेट ५० करोड रुपैयाँमा झारिएको छ ।
यसैबीच कृषि तथा पशुपालन व्यवासयका जोखिमहरू न्यूनीकरण गर्न सरकारले ल्याएको बाली तथा पशु बिमाको प्रिमियममा अनुदान उपलब्ध गराउने कार्यक्रमले पनि लक्ष्य हाँसिल गर्न सकेन । कृषि विकास मन्त्रालयका सह–प्रवक्ता शंकर सापकोटाका अनुसार यस वर्ष सरकारले बिमा प्रिमियममा अनुदान दिन १२ करोड बजेट विनियोजन गरेको छ । तर, आर्थिक वर्ष सकिन तीन महिना बाँकी रहँदाको अवस्थामा हालसम्म २ करोड १६ लाख रुपैयाँ मात्रै भुक्तानी भएको छ ।
उनका अनुसार अहिलेसम्म देशभरबाट बालीको दाँजोमा पशु बिमा बढी भएको छ । अहिलेसम्म कुल बिमांक १ अर्ब ५१ करोड ८५ लाख रुपैयाँ बराबरको छ ।
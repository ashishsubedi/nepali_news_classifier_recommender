
﻿काठमाडौं, ५ जेठ – नेपालको सूचना प्रविधि क्षेत्रमा १० हजारको रोजगारी रहेको पछिल्लो अध्ययनले देखाएको छ । क्यान महासंघले गरेको पछिल्लो अध्ययनले सूचना प्रविधिको क्षेत्रमा संलग्नमध्ये २० देखि ३४ वर्षबीचको जनशक्ति ५१ प्रतिशत रहेको देखाएको छ ।
विश्व दूरसञ्चार तथा सूचना समाज दिवस २०१६ को अवसरमा मंगलबार सञ्चार मन्त्रालयमा आयोजित कार्यक्रममा क्यानले सो तथ्यांक सार्वजनिक गरेको हो । “नेपालको सूचना प्रविधि क्षेत्रमा संलग्न ४५ वर्ष माथिका १५ प्रतिशत र ३५ देखि ४४ वर्षबीच उमेरको जनशक्ति ३४ प्रतिशत रहेको पाइएको छ ।” क्यान महासंघका महासचिव विश्वराम बलामीले भने, “कलेजबाट हरेक वर्ष ५ हजार जनशक्ति उत्पादन हुन्छ तर ५० प्रतिशत विदेश जाने गरेका छन् ।” क्यानले गरेको अध्ययनले उत्पादित जनशक्तिमध्ये ३० प्रतिशत मात्र नेपालमै सूचना प्रविधि क्षेत्रमा संलग्न रहेको र बाँकी अन्य क्षेत्रमा संलग्न भएको पाइएको उनले बताए ।
हरेक वर्ष मे १७ तारिकलाई विश्व दूरसञ्चार तथा सूचना समाज दिवसका रूपमा मनाइँदै आइएको छ । यो वर्षको दिवसको नारा ‘सामाजिक प्रभावका लागि आईसीटी उद्यमशीलता’ थियो । विश्व दिवसको अवसरमा मंगलबार राजधानीमा गरिएको ‘सूचना प्रविधिको वर्तमान अवस्था, चुनौती र यस क्षेत्रको भविष्य’ विषयक अन्तरक्रियामा सरोकारवालाहरूले नेपालमा सूचना प्रविधिको क्षेत्रको विकासको सम्भावना रहे पनि गति भने सुस्त रहेको बताएका थिए । सरकारले उचित वातावरण बनाउन नसकेकाले निजी क्षेत्रले चाहेर पनि उल्लेख्य विकास गर्न नसकेको अधिकांशको भनाइ थियो ।
क्यान महासंघका अध्यक्ष विनोद ढकालले नीति नियमको कार्यान्वयन नहुँदा नेपालको सूचना प्रविधि क्षेत्रले गति लिन नसकेको बताए । “२०५७ सालमा सूचना प्रविधि नीति बनायौं तर १६ वर्षको खासै लेखाजोखा छैन,” उनले भने, “मन्त्रालय पनि विज्ञान प्रविधि र सूचना प्रविधि फरक–फरक छ, जबसम्म सूचना प्रविधिको एउटै मन्त्रालय हुँदै विकास सम्भव छैन ।” उनले वर्षौंदेखि सूचना प्रविधि क्षेत्रको विकासका लागि आवाज उठाउँदै आए पनि सुधार नभएको गुनासो गर्दै यस क्षेत्रका नीति राम्रा भएको तर कार्यान्वयन पक्ष कमजोर भएको बताए ।
क्यानका अनुसार युवालाई नेपालमै बसेर आईसीटी क्षेत्रमा लाग्न प्रेरित गर्न सकिएको छैन । अध्ययनले नेपालमा ४० जनाभन्दा कम जनशक्ति भएका सफ्टवेयर कम्पनीको संख्या ८३ प्रतिशत रहेको र १ सय बढी जनशक्ति रहेका कम्पनीको संख्या ३ प्रतिशत मात्र रहेको देखाएको छ । सूचना प्रविधि क्षेत्रका विज्ञहरूले एकातिर नेपालमा सफ्टवेयर, क्लाउड कम्युटिङ, ब्रोडब्यान्डलगायतका प्रविधि क्षेत्रमा काम गर्ने जनशक्ति अभाव रहेको र अर्कोतिर भएका जनशक्ति पनि पलायन हुने समस्या बढेको गुनासो गरेका थिए ।
कार्यक्रममा नेपाल दूरसञ्चार प्राधिकरणका निर्देशक आनन्दराज खनालले नीतिगतभन्दा पनि कार्यान्वयनमा समस्या भएकाले सूचना प्रविधिको उल्लेख्य विकास नभएको तर नियामक निकाय लागिपरेको बताए । एल्लो नेपालका प्रमुख कार्यकारी अधिकृत अनिष श्रेष्ठले पर्यटनभन्दा बढी कुल गार्हस्थ्य उत्पादनमा सूचना प्रविधिको योगदान रहे पनि यसको लेखाजोखा हालसम्म नगर्नुु दुखद् भएको भन्दै सरकारले आधारभूत पूर्वाधार नै बनाउन नसकेको बताए । सूचना प्रविधि विज्ञ कमलनाथ डंगोलले नेपालमै बसेर विदेशी आईटी कम्पनीमा काम गरेर कमाउन सकिने भएकाले त्यसका लागि पूर्वाधार विकास र जनचेतना आवश्यक रहेको बताए ।
आगामी बजेट विकासमा केन्द्रित गर्ने प्रतिबद्धता
सूचना तथा सञ्चारमन्त्री शेरधन राईले सरकारले हालै प्रस्तुत गरेको नीति तथा कार्यक्रममा सूचना प्रविधिको क्षेत्रलाई प्राथमिकता साथ सम्बोधन गरेको बताए । “आगामी बजेटमा ठोस कार्यक्रम प्रस्तुत हुनेछन्,” उनले भने । उनले ग्रामीण दूरसञ्चार कोषमा रहेको रकम जनताको हितमा खर्च गर्ने र हुलाकी तथा मध्यपहाडी राजमार्गमा अप्टिकल फाइबर बिच्छ्याउनेसहित, सामुदायिक विद्यालय, कलेज, स्वास्थ्य संस्थालगायतका सार्वजनिक महत्वका क्षेत्रमा इन्टरनेट पुर्याउने विषयमा बजेट केन्द्रित हुने जानकारी दिए । “सरकार र केही संस्थाको पहलले मात्र पुग्दैन, निजी क्षेत्रलाई समेट्ने कुरा प्राथमिकतमा राखेका छौं,” उनले थपे ।
मन्त्रालयका सचिव दिनेश थपलियाले भएका नीति–नियम कार्यान्वयन गर्ने विषयलाई मन्त्रालयले प्राथमिकता दिएर काम गरिरहेको बताए । “सूचना प्रविधिको क्षेत्र सन् २०१६ मा बसेर २०५० का कुरा गर्ने भइसक्यो, नेपालमा यसको यात्रालाई हेरेर हाम्रो नीति, नियम, कानुन, संरचना हे¥यो भने एक्काइसौं सताब्दीतिर प्रवेश गर्दैछ कि जस्तो छ,” उनले भने, “जब हामी सबैका मानसिकता, काम गर्ने तौरतरिका चाहिँ उन्नाइसौं सताब्दीतिर धरमराउँदै छन् कि भन्ने अवस्था छ ।” कर्मचारी आफ्नो जिम्मेवारी पूरा गर्न प्रतिबद्ध नहुनुलाई प्रमुख चुनौतीको रूपमा चित्रण गर्दै उनले आवश्यक सुधारको काम भइरहेको बताए । सचिव थपलियाले सूचना प्रविधिको क्षेत्रमा देखिने गरी काम गर्ने गरी आगामी बजेट ल्याउन लागिएको स्पष्ट पारे ।
  सूचना प्रविधिको क्षेत्रमा १० हजारको रोजगारी        
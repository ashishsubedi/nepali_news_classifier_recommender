
﻿काठमाडौं । नेपाल राष्ट्रबैंकका गभर्नर डाक्टर चिरञ्जीवी नेपालले गत चैतसम्म विभिन्न बैंकलाई शून्य व्याजदरमा १ करोड ४० लाख पुनर्कर्जा उपलब्ध गराएको बताएका छन् । नेपाल राष्ट्रबैंकको ६१ औं वार्षिकोत्सव समारोहलाई सम्बोधन गर्दै उनले यस्तो बताएका हुन् ।
भूकम्पपीडितप्रति संवेदनशील हुँदै बैंकले विभिन्न वाणिज्य बैंकलाई उक्त रकम पुनर्कर्जाको रुपमा उपलब्ध गराएको जानकारी दिए । भूकम्पपीडितलाई २ प्रतिशत व्याजदरमा कर्जा उपलब्ध गराउने उद्देश्यले १ करोड ४० लाख रुपैयाँ पुनर्कर्जाबापत दिइएको बताए ।
कार्यक्रममा उनले बैंक तथा वित्तीय संस्थाको पुँजीगत आधार सुदृढ गरी दीर्घकालीन विकासका लागि आवश्यक पर्ने स्रोत परिचालन गर्न बैंकहरु सक्षम भएको बताए । चालु आर्थिक वर्षको मौद्रिक नीतिमा उल्लेख भएअनुसार बैंक तथा वित्तीय संस्थाले पुँजी वृद्धि गर्ने योजना राष्ट्रबैंकमा पेस गरेको जानकारी दिए ।
त्यसैगरी, उच्च गरिबी भएका ८ जिल्लाका दक्षिणी सीमावर्ती क्षेत्रका मानिसलाई आयमूलक क्रियाकलाप गर्न बैंकले एक प्रसिशत व्याजदरमा विशेष पुनर्कर्जा सुविधा पनि उपलब्ध गराउने भएको छ । यस्तो कर्जा दिँदा बैंक तथा वित्तीय संस्थाले बढीमा ४.५ प्रतिशत मात्रै व्याज लिन पाउने डाक्टर नेपालले जानकारी दिए ।
त्यसैगरी, बैंक तथा वित्तीय क्षेत्रको पहुँच नभएका गाउँ विकास समिति वा बजार केन्द्रहरुमा शाखा खोल्न राष्ट्रबैंको पूर्व स्वीकृति लिन नपर्ने बताए । बैंक तथा वित्तीय संस्थाबाट विपन्न वर्गमा प्रवाह हुने कर्जाको अनुपातलाई वृद्धि गरिएको छ । साथै लघुवित्त संस्थाबाट असल वर्गमा परेका समूह सदस्यलाई सामूहिक जमानीमा प्रदान गरिने कर्जाको अधिकतम सीमा रु २ लाखबाट वृद्धि गरी ३ लाख पुर्याइएको नेपालले जानकारी दिए । त्यसैगरी, धितो लिएर लिने कर्जाको सीमा ५ लाख रुपैयाँबाट ७ लाख रुपैयाँ पुर्याइएको छ ।
कार्यक्रममा गभर्नर नेपालले आर्थिक वर्ष २०७२/०७३ को ८ महिनामा कुल वस्तु निर्यात २४.९ प्रतिशत र आयात १३.९ प्रतिशतले घटेको बताए । समीक्षा अवधिमा शोधान्तर स्थिति रु १ खर्ब ५८ अर्ब १८ करोडको बचतमा रहेको छ । अनुदान रकम बढेको, विप्रेषण आप्रवाहमा वृद्धि भएको र वस्तु आयात घटेका कारण समीक्षा अवधिमा शोधान्तर बचत उच्च रहेको छ ।
चालु आवको ८ महिनासम्म विस्तृत मुद्राप्रदाय ११.५ प्रतिशतले बढेको छ भने कुल आन्तरिक कर्जा ५.५ प्रतिशतले बढेको छ । यसैगरी, यस अवधिमा बैंक तथा वित्तीय संस्थाको निक्षेप ८.४ प्रतिशत र निजी क्षेत्रतर्फ प्रवाहित कर्जा १०.८ प्रतिशतले बढेको उनले जानकारी दिए ।
२०७२ साउनदेखि २०७३ वैशाख १० गतेसम्म राष्ट्रबैंकले पटक–पटक गरी रु ४ खर्ब ७२ अर्ब १५ करोड तरलता प्रशोचन गरेको छ । २०७२ चैतदेखि २०७३ वैशाख ७ गतेसम्म राष्ट्रबैंकले केही वाणिज्य बैंकलाई ५ अर्ब १३ करोड रुपैयाँ स्थायी तरलता सुविधा दिएको नेपालले जानकारी दिए ।
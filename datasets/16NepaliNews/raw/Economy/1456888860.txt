
﻿नयाँ पत्रिकाकाठमाडौं, १९ फागुन
नेपाल बैंकका कर्मचारीले ३० वर्षे सेवा अवधि हटाउन दबाब दिएका छन् । बैंैकमा सक्रिय ५ वटा कर्मचारी संगठनमध्ये ३ वटाले व्यवस्थापनसमक्ष यस्तो दबाब दिएका हुन् । अहिले नेपाल बंैकमा ३० वर्षे सेवावधि वा ५८ वर्षपछि अवकास पाउने व्यवस्था छ । यो व्यवस्थालाई परिमार्जन गरी ५८ वर्षे सेवाअवधिलाई मात्रै मान्यता दिलाउन ठूला र शक्तिशाली कर्मचारी युनियनले दबाब दिँदै आएको बैंक स्रोतले बतायो ।
खासगरी बैंकका पुराना कर्मचारीले ३० वर्षे सेवावधि हटाउन लबिङ गरिरहेको बुझिएको छ । उनीहरूको योजना सफल भए अवकाशको तयारीमा रहेका करिब १ हजार कर्मचारीले तत्काल अवकाश पाउने छैनन् । सोही कारण नेपाली कांग्रेस र नेकपा एमालेनिकट कर्मचारी युनियनले आन्तरिक रूपमा आफूअनुकूल कर्मचारी विनियमावली परिमार्जित गरी स्वीकृतिका लागि पठाएको स्रोतले बताएको छ । अहिले बैंकमा करिब ४० प्रतिशत पुराना र ६० प्रतिशत नयाँ कर्मचारी छन् ।
नेपाल बैंकमा करिब ६२ प्रतिशत लगानी नेपाल सरकारको र बाँकी लगानी कर्मचारी र सर्वसाधारणको छ । साढे २४ सय कर्मचारी कार्यरत यो बैंैकमा १ हजारभन्दा बढी कर्मचारी ०४५ सालभन्दा अघि नियुक्त भएका छन् । बाँकी कर्मचारीमध्ये करिब १ हजारजना नयाँ (०६० सालपछि भर्ना भएका) छन् ।
बाँकी कर्मचारी अस्थायी र करारमा छन् । यदि ३० वर्षको सेवा अवधि हटाएर ५८ वर्षको उमेर हद लागू भएमा करिब १ हजार पुराना कर्मचारीलाई राहत पुग्ने जनाइएको छ ।
एकद्वार अवकाश प्रणाली लागू गर्न कर्मचारी युनियनबाट माग आए पनि दबाब भने नआएको नेपाल बैंकका प्रमुख कार्यकारी अधिकृत देवेन्द्रप्रताप शाहले बताए । कर्मचारीको मागबारे आन्तरिक रूपमा छलफल भएको, तर ठोस निर्णय भइनसकेको उनले बताए । उनले भने, ‘कर्मचारी संगठनबाट विभिन्न माग आउनु सामान्य हो, आवश्यकता र औचित्यका आधारमा माग सम्बोधन गरिन्छ ।’
कर्मचारी युनियनका माग छलफलको प्रक्रियामा रहेको बैंकका अध्यक्ष जनार्दन शर्मा आचार्यले बताए ।
कर्मचारीको दबाबका कारण बैंक व्यवस्थापनले सेवावधि परिमार्जनबारे अध्ययन गर्न १ समिति गठन गरेको थियो । समितिले अध्ययन प्रतिवेदन पनि बुझाइसकेको छ । तर, उक्त प्रतिवेदन एकतर्फी बनाइएको आरोप केही कर्मचारी संगठनले लगाएका छन् । ‘एकतर्फी बनाइएकै कारण प्रतिवेदन सार्वजनिक गरिएको छैन,’ नेपाल बैंक राष्ट्रिय कर्मचारी संगठनका महासचिव प्रदीप बरालले भने ।
बैंकका अध्यक्ष र प्रमुख कार्यकारी अधिकृत कर्मचारीको मागबारे खुलस्त बोल्न नचाहे पनि बैंक व्यवस्थापनले यस विषयमा अर्थ मन्त्रालयमा जानकारी दिइसकेको छ । सेवाअवधिबारे सरकारको राय बुझ्ने उद्देश्यले करिब ३ साताअघि बैंकले अर्थ मन्त्रालयमा यस विषयमा जानकारी पठाएको हो । कानुनी व्यवस्थाअनुसार नेपाल राष्ट्र बैंैकले नेपाल बैंकको कर्मचारी विनियमावली स्वीकृत गर्नुपर्छ ।
नेपाल राष्ट्र बैंक, राष्ट्रिय वाणिज्य बैंक, कृषि विकास बैंक र नेपालबैंकमा ३० वर्षे सेवावधि वा ५८ वर्ष (जुन पहिले हुन्छ) सोही समयमा अवकाश पाउने व्यवस्था छ । ३० वर्षे सेवावधि हटाउने विषयमा सबै बैंकका कर्मचारीले पटकपटक दबाब दिँदै आए पनि त्यो लागू हुन सकेको छैन । यो माग सम्बोधन गर्दा पुराना कर्मचारी लामो समयसम्म रहने र नयाँ कर्मचारीले अवसर नपाउने र वृत्ति विकासमा असर पर्ने जानकारको तर्क छ ।
सेवा अविधि परिमार्जनमा कर्मचारीकै विरोध
नेपाल बैंकमा सक्रिय कर्मचारी संगठनमध्ये २ वटाले सेवावधि परिमार्जनको विरोध गरेका छन् । तीमध्ये एमाओवादी निकट नेपाल बैंक राष्ट्रिय कर्मचारी संगठनले संशोधनको खुलेरै विरोध गरेको छ । संगठनले विज्ञप्ति जारी गरेर संशोधनको विरोध गरेको हो । ३० वर्षे सेवावधि हटाएर ५८ वर्षको उमेरहद लागू गर्दा बैंकका करिब ६० प्रतिशत नयाँ कर्मचारीको वृत्ति विकासमा असर पर्ने नेपाल बैंक राष्ट्रिय कर्मचारी संगठनका महासचिव प्रदीप बरालले बताए । ‘समग्र बैंकको सुधार र नयाँ कर्मचारीको वृत्ति विकासका लागि पनि ३० वर्षे सेवावधि हटाउनुहुँदैन ।’ यो संगठनले आफ्नो महाधिवेशनबाटै सेवाअवधि परिमार्जन गर्न नहुने प्रस्ताव पारित गरेको छ । यस्तै, नेपाल राष्ट्रिय कर्मचारी संगठन (वैद्य माओवादीनिकट)ले पनि विज्ञप्ति जारी गरी सेवाअवधि परिमार्जनबारे अध्ययन प्रतिवेदन सार्वजकि गर्न माग गरेको छ ।
अहिले नेपाल बैंकमा नेपाल बैंक राष्ट्रिय कर्मचारी संगठन (एमाओवादीनिकट), नेपाल बैंक कर्मचारी संघ (एमालेनिकट), नेपाल बैंक वित्तीय संस्था कर्मचारी संघ (नेपाली कांग्रेसनिकट), नेपाल राष्ट्रिय कर्मचारी संगठन (माओवादी वैद्यनिकट) र नेपाल बैंक कर्मचारी युनियन (स्वतन्त्र) गरी ५ वटा युनियन सक्रिय छन् ।

﻿
गणेश लम्साल/नयाँ पत्रिकाविराटनगर, १० माघ
सरकारले उपलब्ध गराएको कोटाको डिजेल पारदर्शी वितरण नगरिँदा किसानले सहज रूपमा पाउन सकेका छैनन् । किसानलाई वितरण गरिने कोटाको तेल स्थानीय पहुँचवाला कृषक र तस्करले खरिद गरी महँगो मूल्यमा बेचेपछि सास्ती व्यहोर्नुपरेको हो ।
स्थानीय पहुँचवाला किसान र ‘दादा’हरूले भएभरका मानिसको धनीपुर्जा जम्मा पारी कर्मचारीलाई धम्क्याएर कोटाको तेल लैजाने गरेका छन् । प्रतिलिटर ८० रुपैयाँमा पाइने डिजेल खरिद गर्न स्थानीय ‘दादा’हरूले सिन्डिकेट चलाउने गरेको सर्वसाधारणको गुनासो छ ।
किसानले सास्ती पाइरहे पनि उनीहरूकै हितका लागि खुलेका किसान संगठनले समस्या समाधानमा तत्परता नदेखाएको उनीहरू बताउँछन् । कृषि विकास कार्यालय र मातहतका ५ सेवाकेन्द्रमार्फत धनीपुर्जाका आधारमा प्रतिबिघा १० लिटरका दरले १ कृषकलाई बढीमा ५० लिटरसम्म डिजेलको कुपन दिइँदै आएको छ । कुपन पाएपछि किसानले स्थानीय पम्पमा गएर सरकारी मूल्यमै डिजेल खरिद गर्न पाउने भनिए पनि टाठाबाठाले मात्र लैजाने गरेका छन् ।
कृषि विकास कार्यालय मोरङका प्रमुख राजेन्द्र उप्रेतीले कोटाको तेल सबै किसानले पाउन नसकेपछि प्रशासनको निर्देशनअनुसार स्थानीय राजनैतिक दलको सहमतिका आधारमा गाविसमार्फत वितरण गर्न थालिएको जानकारी दिए । तर, सबै गाविसले झन्झट र जोखिम हुने भन्दै तेल वितरण गर्न मानेका छैनन् । राजनीतिक दलमा आबद्ध किसान संगठन चुपचाप हुँदा समस्या देखिएको उनको भनाइ छ ।
किसानको कोटाको डिजेल खरिद गर्न कर्मचारीलाई धम्की दिने र एकआपसमा भिड्न थालेपछि सहमति बनाएर गाविसमार्फत वितरण गर्न निर्देशन दिइएको मोरङका सिडिओ एकदेव अधिकारीले बताए । निर्देशन लागू भए/नभएको अनुगमन गरिने उनले जानकारी दिए ।
मोरङ रंगेलीका किसान ईश्वर पोखरेल सरकारले वितरण गरेको तेल लिन रंगेलीस्थित कृषिसेवा केन्द्रमा महिनौँ धाउँदासम्म पाउन नसकिएको गुनासो गर्छन् । स्थानीय दादा र टाठाबाढाले कोटाको तेलमा कब्जा जमाएपछि सर्वसाधारले पाउन नसकेको उनले बताए ।
तस्करीमा बिक्री भइरहेको डिजेल प्रतिलिटर १ सय १५ रुपैयाँमा खरिद गरी पम्पसेट चलाएर गहुँमा सिँचाइ गरेको उनको भनाइ छ । रंगेलीका किसान पोखरेलको मात्र नभएर अहिले मोरङको दक्षिणी क्षेत्रका सबै किसान कोटाको तेल नपाएपछि तस्करीको डिजेलमा भर पर्नुपर्ने अवस्थामा छन् ।
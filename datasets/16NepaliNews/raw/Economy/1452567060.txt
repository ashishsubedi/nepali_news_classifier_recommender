
﻿
काठमाडौं/ सेयर वितरणमा विभेद गरिएको भन्दै सच्याउन माग गर्दै चिलिमे जलविद्युत् आयोजनाका कर्मचारी सोमबारबाट रिले अनशनमा बसेका छन् । चिलिमेको सहायक कम्पनीमा संस्थापक संस्थाका कर्मचारीलाई छुट्याएको सेयर संरचना सच्याउन माग गर्दै उनीहरू चरणबद्ध आन्दोलनमा छन् ।
चिलिमे जलविद्युत् कम्पनी कर्मचारी युनियनका उपाध्यक्ष सुवर्णसिंह कुँवरले प्रशासनिक काम ठप्प पारी केन्द्रीय कार्यालयमा रिले अनशन सुरु गरिएको बताए । माग पूरा नभएसम्म आन्दोलन जारी रहने उनले बताए । सहायक कम्पनीमा लगानी अनुपातमा चिलिमेका कर्मचारीले सेयर पाउनुपर्ने युनियनले माग गरेको छ । हाल संस्थापक कम्पनीका कर्मचारीलाई ३.५ प्रतिशत सेयर छुट्याइएको छ ।
संस्थापक संस्थाका सबै कर्मचारीलाई एक ठाउँमा राखी अनुचित, अवैधानिक, असन्तुलित, अव्यावहारिक र अप्राकृतिक रूपमा सेयर बाँडफाँड गर्न लागिएकोले यसलाई सच्याउनुपर्ने युनियनको माग छ ।
चिलिमेका प्रमुख कार्यकारी अधिकृत (सिइओ) रामगोपाल सिवाकोटीले आगामी दिनमा विद्युत गृह सञ्चालन हुन नसक्ने अवस्था सिर्जना गरी कर्मचारीले आन्दोलन गरिरहेको बताए । ‘कर्मचारीले उठाएको सेयर बाँडफाँडको मागका बारेमा सञ्चालक समितिले उपसमिति गठन गरिसकेको छ, उनीहरूले उठाएको माग सम्बोधन भएपछि मात्रै सहायक कम्पनीको सेयर निष्कासन गर्ने प्रतिबद्धता जनाएका छौँ,’ उनले भने ।
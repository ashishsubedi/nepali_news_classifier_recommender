
﻿अजित अधिकारी/नयाँ पत्रिकाकाठमाडौं,  २५ वैशाख
नेपाल कृषि अनुसन्धान परिषद् (नार्क) ले २५ वर्षमा विभिन्न बालीका २ सय ७ नयाँ जात उन्मोचन गरेको छ । विभिन्न मौसम सहन सक्ने, रोग–किरा प्रतिरोधात्मक, धेरै उत्पादन दिनेलगायत गुण बोकेका नयाँ जात उन्मोचन गरी किसानलाई प्रयोग गर्न सिफारिस गरेको नार्कका कार्यकारी निर्देशक डा. यमराज पाण्डेले जानकारी दिए ।
आज नार्क स्थापनाको २५ वर्ष पूरा हुँदै छ । रजत जयन्ती मनाउन लागेको नार्कले सीमित स्रोत–साधन र सरकारको पर्याप्त असहयोगविनै धेरै उपलब्धि हाँसिल गर्ने पाण्डेको दाबी छ । ‘२५ वर्षमा धान, मकै र गहुँ उत्पादकत्वमा क्रमश: ५१, ३३ र ९२ प्रतिशत वृद्धि भएको छ । यसमा परिषद्ले विकास गरेका बालीका जात र उन्नत प्रविधिको विशेष योगदान छ,’ उनले भने ।नार्कले के–के गर्‍यो ?
डुबान र सुक्खा सहन सक्ने अलग–अलग धानको जात विकास भएको छ । धेरै ताप र चिसो सहज सक्ने गहुँ र मकैका जात पनि विकास भएका छन् । प्लास्टिकका टनेल बनाएर व्यावसायिक खेती प्रणालीको विकास नार्कका वैज्ञानिकबाटै भएको हो । यस्तो प्रणालीले तरकारी खेती गरी मध्यपहाडमा आयआर्जन र गरिबी न्यूनीकरणका लागि उल्लेखनीय भूमिका खलेको पाण्डेको दाबी छ ।
आलुको डढुवा रोग प्रतिरोधात्मक र बिउबाट उत्पादन हुने नयाँ जात विकसित भइसकेका छन् । तातोपानीमा उत्पादन गर्न सकिने पंगास र एकलिंगीय माछा उत्पादन प्रविधि विकास भएका छन् । नुवाकोटमा सुरु गरिएको ट्राउट माछा २५ जिल्लामा फैलिएको छ ।
नार्कले सिफारिस गरेको पाख्रिबास ब्ल्याक बंगुर किसानमाझ धराने कालो बंगुरका नामले प्रसिद्ध छ । आलु रोप्ने, खन्ने र उकेरा लगाउने मेसिन विकास भएको छ । धानमा युरिया छर्ने, सुक्खा भएका वेला झार उखेल्ने मेसिन पनि विकास भइसकेको छ ।
‘कोदो चुट्ने र फल्ने मेसिन पनि विकास गरिएको छ,’ पाण्डेले भने । कफी पल्पिङ गर्ने, अदुवा धुने, मकैको बिउ र मल एकैपटक हाल्ने मेसिन पनि विकास भएको छ ।किसानले गर्न पाएनन् प्रयोग
नार्कले बाली/वस्तु उत्पादकत्व बढाउने गरी नयाँ जात र प्रविधि विकास गरे पनि बहुसंख्यक किसानले प्रयोग गर्न पाएका छैनन् । मुलुकका ९० प्रतिशतभन्दा बढी किसान आधुनिक प्रविधि प्रयोग नगरी खेती गरिरहेका छन् । नार्कले उन्मोचन गरेका धेरैजसो उन्नत बिउ भने किसानले प्रयोग गरिरहेका छन् । नार्कका प्रविधि किसानसम्म नपुग्नुमा कार्यान्वयन निकाय नै फितलो भएको कार्यकारी निर्देशक पाण्डे बताउँछन् ।
‘हामीले बाली र प्रविधि विकास गर्ने हो, हाम्रा उपलब्धिलाई किसानसम्म पुर्‍याउने अर्को निकाय हुन्छ,’ उनले भने । गाउँ–गाउँमा रहेका सेवाकेन्द्र र जिल्लास्थित कृषि तथा पशुसेवा कार्यालयले नार्कका प्रविधि किसानसम्म पुर्‍याउन क्रियाशील हुनुपर्ने उनको भनाइ छ ।सिर्जना गोलभोडा र ट्राउट माछा ठूलो उपलब्धि
नार्कले विभिन्न बाली/वस्तुको २ सय ७ नयाँ जात विकास गर्ने क्रममा गोलभेँडाको सिर्जना जात विकासमा ठूलो सफलता हासिल गरेको छ । व्यावसायिक तरकारी खेती किसानले गोलभेँडा खेती गर्दा सिर्जना जात नै लगाउन थालेका छन् । थोरै समयमा धेरै फल्ने भएकाले किसान रोजाइमा पर्दै आएको छ । त्यस्तै, ट्राउट माछा उन्मोचनपछि माछापालनमा उत्पादन बढेको किसानले बताउने गरेका छन् ।
नार्कका निर्देशक टेकबहादुर गुरुङले सिर्जना जातको गोलभेँडा र ट्राउट माछाको उन्मोचन २५ वर्षे इतिहासमा विशेष भएको बताए । ‘हाम्रा प्रत्येक अनुसन्धान महत्त्वपूर्ण छन्, वर्गीकरण गरेर मूल्यांकन गर्नै गाह्रो हुन्छ,’ उनले भने, ‘यद्यपि नाम लिनुपर्दा सिर्जना जातको गोलभेँडा र ट्राउट माछा हाम्रा लागि विशेष छन् ।’ प्लास्टिक टनेल बनाउँदा सिर्जना गोलभेँडा धेरै फल्ने गर्छ ।
प्लास्टिक टनेलमा ८० मेट्रिकटन प्रतिहेक्टर र खुला स्थानमा २० मेट्रिकटन प्रतिहेक्टर उत्पादन हुने नार्कले जनाएको छ । यसमा ओइलाउने रोग सहन सक्ने क्षमता हुन्छ । ‘ट्राउट माछा उत्पादन प्रविधि विकास तथा विस्तारले मध्य तथा उच्च पहाडी जिल्लामा निजी तथा सहकारीस्तरमा ट्राउट फार्म स्थापना भई व्यापकता पाएका छन्,’ उनले भने ।नयाँ जात उन्मोचन भएका बाली
नार्कले धानमा सबैभन्दा बढी ४६ जातको विकास गरेको छ । मकै २२, गहुँ १९, सहायक अन्नबाली ५, दलहन २५, तेलहन १६, फलफूल २, तरकारी ३९, मसलाबाली ३, घाँसेबाली ९, आलु १०, जुट २, उखु ४ र अन्य ५ नयाँ जात विकास गरेको नार्कले जनाएको छ ।
क्षमताभन्दा बढी उपलब्धि हासिल गरेका छौँ
डा. यमराज पाण्डेकार्यकारी निर्देशक, नार्क
२५ वर्षमा नार्कले कस्तो उपलब्धि हासिल गर्‍यो ?
हामीसँग भएका स्रोत–साधनले भ्याउनेभन्दा कैयौँ गुणा बढी काम गरेर देखाएका छौँ । एउटा अनुसन्धानले दिएको उपलब्धिका कारण नै किसानले करोडौँ आम्दानी गर्न सक्ने स्थिति बनेको छ । उदाहरणका लागि हामीले प्लास्टिक घरमा उत्पादन थाल्ने नयाँ प्रविधि विकास गर्‍यौँ । ०५८ मा यो प्रविधि विकास गर्ने वैज्ञानिकमध्येको एउटा म पनि हो । त्यतिखेर प्लास्टिक घरमा टमाटर फलाउन सकिन्छ भनेर किसानलाई भन्दा कसैले जग्गामा लगाउन मानेनन् । अहिले मुलुकभर प्लास्टिक घरमै टमाटर खेती भएर मनग्य आम्दानी भइरहेको छ । हामीले एउटा धानको नयाँ जात विकास गर्दा एक वर्षमा अर्बौंको बढी उत्पादन भएको छ । यसर्थ किसान र समग्र कृषि क्षेत्रलाई ठूला–ठूला फाइदा हुने प्रविधि निकालेका छौँ ।
नार्कले विकास गरेका प्रविधि थोरै किसानले मात्रै प्रयोग गर्न पाएका छन्, किन ?
हो, हामीले विकास गरेका प्रविधि थोरै किसानसम्म मात्रै पुगेको वास्तविक हो । प्रविधि विकास गर्ने एउटा पक्ष हुन्छ, त्यसलाई किसानसम्म पुर्‍याउने अर्को पक्ष हुन्छ । प्रविधि लैजाने तरिका सही भएन भने किसानसम्म पुग्दैन । प्रविधिलाई किसानसम्म पुर्‍याउने संरचना नै अपर्याप्त भएको हो कि भन्ने लाग्छ । सरकारले अहिले प्रत्येक गाविसमा एक जेटिए राख्न लागेको छ, खासमा प्रविधि किसानसम्म पुगेन भनेर गाउँ–गाउँमा जेटिए राख्न लागेको हो । प्रविधिलाई किसानसम्म पुर्‍याउने जिल्लास्थित कृषि कार्यालय र पशु कार्यालय हुन् । उनीहरूले के समस्या भोगेका छन्, केलाउनु जरुरी छ ।
नार्कले भोग्नुपरेका समस्या के–के हुन् ?
हामीकहाँ जनशक्तिको ठूलो अभाव छ । वैज्ञानिकलाई बिहान १० देखि बेलुका ५ बजेसम्म कर्मचारी बनाएर राखिएको छ, यसरी काम हुँदैन । १०–५ सम्म काम गरेको तलबले वैज्ञानिकको जीवनस्तर माथि उठाउन पनि गाह्रो छ । हामीले बारम्बार वैज्ञानिकलाई सुविधा दिएर काममा लगाउन सक्नुपर्छ । राज्यले अर्थ मन्त्रालय, न्यायालयलगायत क्षेत्रमा भत्ता दिएर कर्मचारीलाई काम लगाउन सक्छ भने नार्कका वैज्ञानिकलाई पनि प्रोत्साहन प्याकेज दिएर काममा हौसला दिन सक्नुपर्छ ।
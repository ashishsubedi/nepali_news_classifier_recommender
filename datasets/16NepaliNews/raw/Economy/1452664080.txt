
﻿नीरज पिठाकोटे
पर्सा, २९ पुस- वीरगन्ज उपमहानगरपालिकाका महत्वपूर्ण विकास योजनाहरू अलपत्र परेका छन् । निर्माण भएका पूर्वाधारहरू जीर्ण हँुदै गएका छन् भने निर्माणाधीन पनि कुनै न कुनै समस्याका कारण ठप्प छन् ।
वीरगन्जमा निर्माण हुन लागेको मझौला सहर एकीकृत सहरी वातावरणीय सुधार आयोजना अहिले मधेस आन्दोलनका कारण अलपत्र परेको छ । एसियाली विकास बैंकको ऋण सहयोगमा नेपाल सरकार, नगर विकास समिति र वीरगन्ज उपमहानगरपालिकाको त्रीपक्षीय सम्झौतामा निर्माण हुन लागेको परियोजना आन्दोलनका कारण काम हुन नसकेपछि अलपत्र भएको हो ।
०७० चैतमा एसियाली विकास बैंक, नगर विकास समिति, परियोजना ठेकेदार चिनियाँ निर्माण कम्पनी (सीटीसी) र कालिका कन्सट्रक्सनबीच सम्झौता भई ०७१ वैशाख ४ गतेबाट काम सुरु भएको थियो । काम थालेको २५ महिनामा निर्माण सम्पन्न गर्नुपर्नेमा ०७१ कात्तिकदेखि ०७२ साउनसम्मको १० महिनामा ४० प्रतिशतमात्र निर्माण भएको छ । मझौला सहर एकीकृत सहरी वातावरणीय सुधार आयोजनाका इन्जिनियर शैलेन्द्र श्रेष्ठले भने, “काम सुरु भएपछि जिल्ला विकास समितिले खोलानालाबाट ढुंगा, गिटी र बालुवा निकासी गर्न रोक लगाएर ३ महिना काम रोकिएको थियो । त्यसपछि चाडबाडले गर्दा रोकिएको काम फेरि उपमहानगरपालिकाले जम्मा गर्नुपर्ने साझेदारी कोष (म्याचिङ फन्ड) जम्मा गर्न नसक्दा रोकियो ।”
मूल्य अभिवृद्धि करबाहेकको २ अर्ब ४८ करोड ३६ लाख ३१ हजार रुपैयाँ लागत सम्झौताअनुसार एसियाली विकास बैंकको सहयोगमा नेपाल सरकारको ८१ प्रतिशत, नगर विकास समितिको ११ प्रतिशत र उपमहानगरपालिकाको ८ प्रतिशत गरी २ अर्ब ८० करोड रुपैयाँभन्दा बढी लगानी यसमा हुनेछ । तर, उपमहानगरपालिकासँग सम्झौताअनुसारको ८ प्रतिशतबराबरको साझेदारी रकम जम्मा गर्ने रकम नभएपछि परियोजना निर्माण रोकिने अवस्थामा थियो ।
अहिले उपमहानगरपालिकाले साझेदारी कोषको रकममध्ये ५ करोड ७६ लाख रुपैयाँ भुक्तान गरिसकेको र ४ करोड ७० लाख रकम तिनुपर्ने परियोजनाका इन्जिनियर श्रेष्ठले बताए । उनका अनुसार अहिले मधेसमा जारी बन्द–हड्ताल र नाकाबन्दीले गर्दा निर्माण ठप्प छ । आयोजना निर्माण कम्पनीका वरिष्ठ परियोजना प्रबन्धक ठाकुर ढकालले पनि बन्द–हड्तालकै कारण काम गर्ने वातावरण नहुँदा काम रोकिएको बताए । “‘उपमहानगरपालिकाले सम्झौताअनुसार तिर्नुपर्ने रकम समयमा नतिरे पनि त्यसको ब्याजसहित जोडेर लिनुपर्ने हुन्छ । जरिवानामात्रै २४ लाख भइसकेको छ,” उनले भने ।
आयोजनाअन्तर्गत पानी बग्ने भूमिगत नालाको ५३.६ किलोमिटरमध्ये अहिले २२.५३ किलोमिटर निर्माण भएको छ । त्यस्तै इँटाले बनाइएको पर्खाल ४२.२३ मध्ये २२.५३ किलोमिटर निर्माण सम्पन्न भएको छ । आवासीय क्षेत्रको शौचालय, स्नानगृह तथा भान्साघरको पानी बग्ने १५.२ किलोमिटरमध्ये १.४४ किलोमिटरमात्र बनेको छ । ११.४ किलोमिटर कालोपत्रे गर्नुपर्ने सडकमा अहिले ८ किलोमिटरमात्र ग्राभेल र माटो भर्ने काम सकिएको छ ।
आयोजना निर्माणको लागि छनोटमा परेर सम्झौता गरिएका परामर्शदताहरूको सम्झौताको अवधि पनि सकिएको छ । परियोजना प्रवन्धक श्रेष्ठले भने, “२०१५ सम्मका लागिमात्रै मरामर्शदातासँग सम्झौता भएको थियो ।” आयोजनाका लागि एसमेक, सिमेक र बीडीए परामर्शदाताका रूपमा छानिएका थिए ।
  वीरगन्जमा पौने ३ अर्बको आयोजना अलपत्र        

﻿
वीरबहादुर गिरी/नयाँ पत्रिका जाजरकोट, १९ पुस
स्थानीयले जिल्लाका विभिन्न स्थानमा व्यवसायिक तरकारी खेती थालेपछि जाजरकोट तरकारीमा आत्मनिर्भर बनेको छ । एक वर्षमा जिल्लामा ५ करोड रुपैयाँभन्दा बढीको तरकारी उत्पादन भएको छ ।
जिल्लाका पाँच संकलन केन्द्रबाट लिइएको तथ्यांकअनुसार किसानले १० हजार ५२ क्विन्टल तरकारी उत्पादन गरेका हुन् । त्यसबाट उनीहरूले ५ करोड २९ लाख १३ हजार ५ सय २६ रुपैयाँ आम्दानी गरेका छन् ।
हेल्भेटास नेपालको साना किसानको स्थानीय संस्था र बजार पहुँच कार्यक्रमले जिल्लाका खलंगा, मटेला, फेरा, मोर्क र थलहमा संकलनकर्ता तथा व्यापारीबाट लिएको तथ्यांकका आधारमा किसानको आम्दानी अवस्था सार्वजनिक गरिएको हेल्भेटास नेपाल जाजरकोटकी प्रमुख शान्ति राईले जानकारी दिइन् । आम्दानी कार्यक्रम लागू भएका १३ गाविसका १ हजार ३ सय २५ घरधुरीको मात्र हो ।
जिल्लामा व्यवसायिक तरकारी खेतीतर्फ किसान आर्कषण बढेको छ । परम्परागत खेतीबाट जीवन गुजरा नचलेपछि किसान व्यावसायिक खेतीमा लागेको जिल्ला कृषि विकास कार्यालयका वरिष्ठ कृषि विकास अधिकृत चित्रबहादुर रोकायले बताए ।
जिल्लाका इभर, मटेला, कालेगाउँ, भेरे, रिसाङ, होलु जिउला, कास्तरामा तरकारी उत्पादन बढी हुने गरेको उनको भनाइ छ । ती स्थानमा उत्पादित तरकारीले स्थानीय माग पूरा गरेपछि जिल्लाबाहिरसमेत बिक्री हुन थालेको प्रमुख रोकायले जानकारी दिए ।
२५ वर्षदेखि तरकरी खेती गर्दै आएकी भेरीमालिका नगरपालिकाकी कालुदेवी घर्ती सुरुमा तरकारी खेती आम्दानीले नुनतेल किन्न धौ–धौ पर्ने गरे पनि अहिले वर्षमा ३ लाखभन्दा बढी आम्दानी लिँदै आएको बताउँछिन् ।
तरकारी खेतीबाटै घरपरिवारका सबै आवश्यकता पूरा गर्दै आएकी कालुदेवी अहिले जिल्लाकै तरकरी खेतीतर्फ नमुना किसान बनेकी छिन् । उनका छोरा मोतीराम चितवनको अक्साइड कलेजमा सिभिल इन्जिनियरिङ पढ्दै छन् भने छोरी कुसुम घर्ती बिपी कोइराला स्वास्थ्य विज्ञान प्रतिष्ठान धरानमा स्टाफ नर्स पढ्दै छिन् ।
‘पहिले धेरै दु:ख थियो, छोराछोरीलाई कसरी पढाउने भन्ने चिन्ता लाग्थ्यो, श्रीमतीले तरकारी खेती सुरु गरेपछि त्यसको आम्दानीले छोरालाई इन्जिनियर र छोरीलाई नर्स पढाउन सक्ने हैसियतमा पुगेका छौँ,’ कालुदेवीका श्रीमान् दीर्घबहादुरले भने । उनले अहिले छोरालाई मासिक २५ हजार र छोरीलाई मासिक १० हजार रुपैयाँ अध्ययनका लागि पठाउने गरेको बताए ।
घर्ती दम्पतीले अहिले १० रोपनी जग्गामा विभिन्न तरकारी उत्पादन गरिरहेका छन् । जिल्लामा तरकारी उत्पादन क्षेत्रमा राम्रो काम गरेको भन्दै दीर्घबहादुरकी श्रीमती कालुदेवीलाई यो वर्षको उत्कृष्ट राष्ट्रपति कृषक पुरस्कारबाट समेत सम्मान गरिएको छ ।
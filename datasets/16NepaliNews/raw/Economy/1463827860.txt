
﻿सविन मिश्र/नयाँ पत्रिका
काठमाडौं,८ जेठ
संविधानमा उल्लेख भएको तीनखम्बे आर्थिक नीतिबारे सांसदले नै प्रश्न उठाएका छन् । आफैँले पारित गरेको संविधानमा सरकारी, निजी र सहकारी क्षेत्रको विकास गर्ने उल्लेख भए पनि सांसदले त्यसको व्याख्या प्रस्ट नभएको बताएका हुन् । संसद्को अर्थ समितिको बैठकमा उनीहरूले संविधानमा भएको व्यवस्थाको व्याख्या हुनुपर्ने जिकिर गरे ।
‘संविधानमा तीनखम्बे अर्थनीति भनेको छ, यसको व्याख्या हुनुपर्छ,’ पूर्वअर्थमन्त्री एवं एमाले नेता सुरेन्द्र पाण्डेले भने, ‘यसमा सबैको योगदान ३३/३३ प्रतिशत भनेको हो कि, कसैको योगदान थोरै कसैको धेरै भनिएको हो, यो प्रस्ट हुनुपर्छ ।’
सांसद पाण्डेले अहिलेसम्म सरकारले अंगीकार गरेको नीतिको समीक्षा गर्नुपर्ने वेला भएको समेत जिकिर गरे । ‘बहुदल आएपछि कांग्रेसले निजीकरण भन्यो, एमालेले आफ्नो गाउँ आफैँ बनाऊँ नारा दियो, कांग्रेसको मोडलले के दियो र एमालेको मोडलले के दियो भन्ने पनि मूल्यांकन हुनुपर्छ’, उनले भने । सांसद पाण्डेले आफ्नो गाउँ आफैँ बनाऊँ कार्यक्रममा ५ खर्ब रुपैयाँभन्दा धेरै खर्च भएको जानकारी दिए । ‘यो रकमको सदुपयोग भयो कि भएन, त्यसको पनि अब मूल्यांकन हुनुपर्छ,’ उनले भने ।
पाण्डेलाई समर्थन गर्दै कांग्रेसकी सांसद कमला पन्तले पनि नयाँ नीतिको प्रयोगबारे प्रस्ट हुनुपर्ने बताइन् । ‘सार्वजनिक–निजी साझेदारी (पिपिपी) बाट सार्वजनिक, निजी र सहकारी (पिपिसी) मोडलमा गएको छ,’ उनले भनिन्, ‘कि पहिलो नीति असफल भयो, कि दोस्रो नीतिले चमत्कार गर्छ भनेर बुझ्नुपर्‍यो । ’संविधानमा के छ ?
३ असोजमा जारी भएको नेपालको संविधानको धारा ५० को उपधारा ३ मा आर्थिक वृद्धिका लागि सार्वजनिक, निजी र सहकारी क्षेत्रको सहभागिता तथा विकासमार्फत उपलब्ध साधन र स्रोतको परिचालन गरी तीव्र आर्थिक वृद्धि हासिल गर्ने उल्लेख छ ।
‘सार्वजनिक, निजी र सहकारी क्षेत्रको सहभागिता तथा विकासमार्फत उपलब्ध साधन र स्रोतको अधिकतम परिचालनद्वारा तीव्र आर्थिक वृद्धि हासिल गर्दै दिगो आर्थिक विकास गर्ने तथा प्राप्त उपलब्धिको न्यायोचित वितरण गरी आर्थिक असमानताको अन्त्य गर्दै शोषणरहित समाजको निर्माण गर्न राष्ट्रिय अर्थतन्त्रलाई आत्मनिर्भर, स्वतन्त्र तथा उन्नतशील बनाउँदै समाजवाद उन्मुख स्वतन्त्र र समृद्ध अर्थतन्त्रको विकास गर्ने राज्यको आर्थिक उद्देश्य हुनेछ,’ संविधानमा उल्लेख छ ।
संविधानकै धारा ५१ को राज्यका नीतिहरू शीर्षकअन्तर्गत भाग ‘घ’को १ मा पनि तीनै पक्षको सहभागितामा अर्थतन्त्रको विकास गर्ने उल्लेख छ । यो भागमा ‘सार्वजनिक, निजी र सहकारी क्षेत्रको सहभागिता र स्वतन्त्र विकासमार्फत राष्ट्रिय अर्थतन्त्र सुदृढ गर्ने,’ भनिएको छ ।व्यक्तिको नाममा योजना पठाइयो
बैठकमा कांग्रेसका सांसद जगदीश्वर नरसिंह केसीले मन्त्री तथा सांसदहरूले पहुँचका आधारमा व्यक्तिका नाममा योजना पठाउन थालेको बताए । उनले भौतिक पूर्वाधार, खेलकुद तथा सिँचाइ मन्त्रालयमार्फत व्यक्तिका नाममा योजना पठाइएको उल्लेख गरे । उनले विकास मन्त्रालयले जथाभावी रकमान्तर गरिरहेको आरोप लगाए ।
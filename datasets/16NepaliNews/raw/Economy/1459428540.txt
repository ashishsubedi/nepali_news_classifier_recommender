
﻿रमेश रावल
कालिकोट, १८ चैत – पीपीआर रोग फैलिएपछि कालिकोटमा हजारौं भेडाबाख्रा मरेका छन् । रोग फैलिएका फोइमहादेव, राचुली, चिल्खायालगायत गाविसमा पीपीआर खोप नपाउँदा भेडाबाख्रा मरेका हुन् ।
शनिबारमात्रै फोइमहादेव–१ का दानबहादुर कटुवालका ७५, लोकबहादुर कटुवालका ५४, मोतीलाल कटुवालका ४५, मन्नु कटुवालका ३५, वडा नं. ४ का मीनबहादुर बुढाका ६४, रन बुढाका ४२, बल बुढाका ८५, वडा नं. ९ का रजबहादुर शाहीका ५५, वीरबल शाही ३५, गोगन शाहीका ६५ भेडा मरेका छन् । त्यस्तै, वडा नं. २ का जनकप्रसाद पाण्डेका ५३ भेडा र वडा नं. ८ का बल राउत र लक्ष्मी राउतका ६० वटा भेडा मरेको फाइमहादेवका जनकप्रसाद पाण्डेले टेलिफोनमा बताए ।
त्यस्तै चिल्खाया–६ का चन्द्र थापाका ६५, कर्ण थापाका ४५, अलि थापाका ३५ धान्य थापाका ११ भेडाबाख्रा र वडा नं. ३ का टेकबहादुर शाहीका २९ भेडाबाख्रा मरेको पीडित टेकबहादुर शाहीले बताए । जिल्ला पशु सेवा कार्यालयले आयोजना गरेको सार्वजनिक सुनुवाइमा पीडित टेकबहादुर शाहीले भेडाबाख्रा मरेको जानकारी गराउँदा पनि पशु कार्यालयले कुनै चासो नदेखाएको आरोप लगाए । “गाउँमा भेडाबाख्रामा रोग फैलिएर मरिरहेका छन्,” उनले भने, “पटक–पटक जानकारी गराउँदा पनि किन उपचार गर्न चासो देखाइएन ?”
पशु कार्यालय प्रमुख बज्रकिशोर यादवले ३५ हजार पीपीआर खोप दिइएको बताए । सार्वजनिक सुनुवाइमा अहिले फैलिएको रोग नियन्त्रणका लागि के पहल भइरहेको छ ? भन्ने पत्रकारको प्रश्नमा प्रमुख यादवले भने, “अहिले सबै कुरा कसरी भनौं । कार्यालयमा आउनु होला ।”
जिल्लामा भेडाबाख्रा धमाधम मर्न थालेपछि पशु कार्यालय र जिल्ला प्रशासन कार्यालयमा भेडाबाख्रा उपचारका लागि निवेदन पेस गरेको र त्यसमा कसैले चासो नदिएको नेपाली कांग्रेसका जिल्ला समिति सदस्य शंकर उपाध्यायले बताए । “जिल्ला प्रशासन कार्यालय र पशु कार्यालयमा ‘रोग नियन्त्रण गराई पाऊँ’ भनेर निवेदन दिएका थियौं,” उनले भने, “तर कसैले चासो देखाएन् ।”
जिल्लाका अधिकांश ठाउँमा पीपीआर रोग फैलिएको छ । त्यसको नियन्त्रणका लागि कुनै पहल नचालिएको चिल्खायाका हरिचन्द्र थापाले बताए । “चिल्खायामा ८ हजारभन्दा बढी भेडाबाख्रा कृषकले पालेका छन्,” उनले भने, “त्यसमा ३ हजारभन्दा बढी मरे ।”
  कालिकोटमा पीपीआर रोगले हजारौं भेडाब्राखा मरे        
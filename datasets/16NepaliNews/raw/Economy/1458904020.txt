
﻿काठमाडौं, १२ चैत – पशुपन्छी विकास मन्त्रालयले उपभोक्ताको स्वास्थ्यसँग प्रत्यक्ष सरोकार राख्ने मासुको स्वच्छताका लागि राष्ट्रव्यापी मासु स्वच्छता अभियान सञ्चालन गर्ने भएको छ । चैत १४ देखि २० गतेसम्म जनचेतना अभियान सञ्चालन गर्ने र त्यसपछि बजार अनुगमनलाई तिव्रता दिने योजना मन्त्रालयको छ ।
पशुपन्छीको स्वास्थ्यदेखि बिक्रीवितरणसम्ममा समस्या भएको ठहर गर्दै मन्त्रालयले मासुको स्वच्छतामा जोड दिएको पशुपन्छी विकासमन्त्री शान्ता मानवीले बताइन् । “मासुको गुणस्तरका लागि एक सातासम्म देशव्यापी रूपमा उपभोक्ता र व्यवसायीलाई चेतनामूलक कार्यक्रम सञ्चालन गरी सचेत बनाउँछौं,” उनले भनिन्, “त्यसपछि अनुमगनलाई तिव्रता दिन्छौं, सुधार भएन भने कडा कारबाही गर्नेछौं ।” मासुजन्य उत्पादनका लागि मासु व्यवसायसँग सम्बन्धित संघ–संस्थाहरुले पनि सकारात्मक रूपमा लिएर अभियानलाई सघाउन प्रतिबद्ध रहेको उनले बताइन् ।
मन्त्रालयले पत्रकार सम्मेलन गरेर ‘बधशालादेखि भान्सासम्म स्वच्छ र स्वस्थ मासु अभियान’ नामको सचेतना अभियानलाई ७५ जिल्लामा सम्बन्धित जिल्ला पशु कार्यालय, प्रशासन, गाउँ विकास समिति, नगरपालिका र सरोकारवाला सरकारी तथा गैरसरकारी संघ–संस्थाको समन्वयमा सम्पन्न हुने जनाएको छ ।
  पशुपन्छी मन्त्रालयको मासु स्वच्छता अभियान        
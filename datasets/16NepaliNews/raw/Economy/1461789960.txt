
﻿काठमाडौं, १५ वैशाख । रोजगार अनुमति प्रणाली (ईपीएस)अन्तर्गत भाषा परीक्षाका लागि पहिलो दिन १२ हजारले आवेदन फर्म भरेका छन् । रोजगारीका लागि कोरिया जान अनिवार्य पास गर्नुपर्ने यो परीक्षाका लागि विभिन्न १० केन्द्रमा हजारौं युवाको भीड लागेको छ ।
वैदेशिक रोजगार विभाग ईपीएस शाखाले वैशाख १५ देखि १८ गतेसम्म कोरियन भाषा आवेदन फर्म बुझाउन आह्वान गरेपछि फर्म भर्नेको भीड लागेको हो । आवेदन खुला गरिएको पहिलो दिन देशभरका १० संकलन केन्द्रमा २१ हजार ६३२ आवेदन परेको ईपीएस कोरिया शाखाका निर्देशक डिल्लीराम बाँस्तोलाले जनाएका छन् ।
परीक्षा आवेदन फर्म संकलनका लागि काठमाडौं उपत्यकामा तोकिएका ५ क्षेत्रबाट पहिलो दिन १२ हजार ६४५ र उपत्यका बाहिरका ५ संकलन केन्द्रबाट ८ हजार ९८७ जनाले फर्म भरेको जानकारी उनले दिए । शाखाले पहिलो दिन अत्यधिक भीड हुने भएकाले तेस्रो र चौथो दिन आवेदन फर्म भर्न अनुरोध गरे पनि बुधबार नै धेरै आवेदक आवेदन संकलन केन्द्रमा लाइन लागेका थिए । पहिलो दिन फर्म भर्नेको अत्यधिक भीडका कारण काठमाडौंको सवारी आवागमनसमेत प्रभावित भएको थियो । फर्म भर्न बिहान २ बजेदेखि संकलन केन्द्रमा युवाको लाम लागेको थियो ।
  १२ हजारले भरे ईपीएस फर्म        
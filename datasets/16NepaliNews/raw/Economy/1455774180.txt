
﻿धनकुटा, ६ फागुन (कास) : इजाजतप्राप्त सहकारी, डिलर, सप्लायर्स र उत्पादक कम्पनी सम्पर्कमा नआएपछि धनकुटासहित कोशी पहाडी जिल्लामा अनुदानको प्रांगारिक मल ढुवानी र बिक्री वितरण हुन सकेको छैन । न्यूनतम १५० टन प्रांगारिक मल खरिदका लागि १५ लाख रुपैयाँ अनुदान पाएका धनकुटालगायत कोशी पहाडका तेह्रथुम, संखुवासभा र भोजपुर जिल्लामा प्रांगारिक मल उत्पादक कम्पनी, डिलर र सप्लायर्सले सम्पर्क नै गरेका छैनन् ।
गँड्यौला, गाईवस्तुको मलमुत्र, झारपात र घाँस तथा सेउलाबाट निर्मित प्रांगारिक मल खरिदमा कृषकलाई प्रतिकिलो १० रुपैयाँसम्म अनुदान उपलब्ध गराइएको छ । कृषि बालीमा रासायनिक मलको प्रयोग घटाएर अग्र्यानिक खेति प्रविधिको विकासतर्फ कृषकलाई आकर्षित गर्ने उद्देश्यले माटो व्यवस्थापन निर्देशनालयबाट प्रांगारिक मल खरिद तथा वितरणका लागि अनुदान प्राप्त भइसके पनि दोस्रो चौमासिकको यो अवधिसम्म खर्च गर्न नसकिएको कृषि कार्यालय धनकुटाका प्रमुख वरिष्ठ कृषि विकास अधिकृत लक्ष्मीप्रसाद खरेलले बताए । नियमित आयातको उचित प्रबन्ध मिलाएर रासायनिक मलको विकल्पबारे कृषकलाई बुझाउन नसक्दा कृषि बालीमा प्रांगारिक मलको प्रयोग बढाउनेतर्फ कृषकको आकर्षण बढ्न सकेको छैन ।
  कृषकले पाएनन् अनुदानको मल        
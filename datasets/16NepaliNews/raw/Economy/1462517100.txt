
﻿नयाँ पत्रिकाकाठमाडौं, २४ वैशाख
इन्टरनेट सेवाको अनुमतिपत्र (लाइसेन्स) अनावश्यक रूपमा होल्ड भएको व्यवसायीले गुनासो गरेका छन् । प्राधिकरणबाट इन्टरनेट सेवा अनुमतिपत्र लिएर काम नगर्ने कम्पनीको संख्या झन्डै ३० नाघिसकेकाले त्यसलाई नियमन गर्नुपर्ने उनीहरूले बताएका छन् ।
काठमाडौंमा बिहीबार आयोजित छलफलमा इन्टरनेट सेवाप्रदायक कम्पनी सञ्चालकले लाइसेन्स होल्ड भएको गुनासो गरेका हुन् ।
इन्टरनेट सर्भिस प्रोभाइडर एसोसिएसन अफ नेपालका अध्यक्ष सुमनलाल प्रधानले सरकारले अनुमतिपत्र दिएसँगै उचित नियमन गर्नुपर्ने बताए । ‘सरकारले इन्टरनेट सेवा प्रदायकलाई सहजीकरणभन्दा बढी नियमन गरेको छ,’ उनले भने, ‘ब्रोडब्यान्ड विस्तारका लागि राज्यले सहजीकरणमा बढी जोड दिनुपर्छ ।’
वल्र्ड लिंकका कार्यकारी निर्देशक विजय जलानले प्राधिकरणले इन्टरनेट सेवा प्रदान गर्न ४२ वटा अनुमतिपत्र जारी गरे पनि त्यसमध्ये करिब १० कम्पनीले मात्रै सेवा सञ्चालन गरिरहेको दाबी गरे । आँकडामा धेरै अनुमतिपत्र जारी भएको देखिएकाले सेवाप्रदायकले सरकारबाट उचित सुविधा पाउन नसकेको उनको भनाइ थियो ।  निवर्तमान अध्यक्ष तथा भायोनेट कम्युनिकेसनका संस्थापक एवं प्रबन्ध निर्देशक विनय बोहराले राज्यले इन्टरनेट सेवाप्रदायकका समस्या र महत्त्वलाई बुझ्नुपर्ने बताए ।
आइएसपिएनका सचिव भोजराज भट्टले राज्यले अनावश्यक कर लगाउँदा इन्टरनेट विस्तार तथा वितरणमा कठिनाइ भएको गुनासो गरे । प्राधिकरणले कुनै फ्रिक्वेन्सी नदिए पनि अनावश्यक रूपमा रोयल्टी उठाएको उनको आरोप थियो ।
आइएसपिएन र प्रविधि पत्रकार मञ्च (टिजेएफ)का पदाधिकारीबीच भएको छलफलमा सहभागीले इन्टरनेट सेवालाई गणस्तरीय र सस्तो बनाउनुपर्नेमा जोड दिएका थिए ।
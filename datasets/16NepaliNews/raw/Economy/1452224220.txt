
﻿
नयाँ पत्रिकाकाठमाडौं, २४ पुस
अर्थमन्त्री विष्णु पौडेलले भारतले लगाएको अघोषित नाकाबन्दी एक साताभित्रै खुल्ने बताएका छन् । नाकाबन्दी खोलेर आपूर्ति सहज गराउन राजनीतिक एवं कूटनीतिक प्रयासलाई जोड दिइरहेको बताउँदै उनले साताभित्रै परिस्थिति सामान्य हुने जानकारी दिए ।
काठमाडौंमा बिहीबारदेखि सुरु भएको ‘नेपाल चेम्बर एक्स्पो’ उद्घाटन अवसरमा अर्थमन्त्री पौडेलले यस्तो बताएका हुन् । ‘एक साताभित्रै संविधान संशोधन प्रक्रिया टुंगोमा पुग्छ,’ उनले भने, ‘संविधान संशोधन हुनुअगावै वा त्यो अवधिभित्र आपूर्ति सहज भइसक्नेछ ।’
उनले साताभित्रै भारतसँग जोडिएका सबै नाका खुल्ने विश्वास व्यक्त गरे । भूकम्पको प्रहारबाट माथि उठ्न नपाउँदै आपूर्ति ठप्प हुँदा मुलुकको अर्थतन्त्रमा गम्भीर असर परेको उनको भनाइ छ । ‘यो अवस्था अस्थायी परिदृश्य हो,’ उनले भने, ‘यसले निरन्तरता पाउँदैन र निरन्तर हुनुहुँदैन ।’ कार्यक्रममा अर्थमन्त्री पौडेलले मुलुकको अबको सम्पूर्ण ध्यान आर्थिक विकासमा केन्द्रित हुनुपर्नेमा जोड दिए । ‘समृद्धिका लागि नेपालमा अनगिन्ती स्रोत तथा साधन छन्,’ उनले भने, ‘उपयोग गरी मुलुक विकासमा सबै लाग्नुपर्छ ।’
उनले वर्तमान सरकारले निजी क्षेत्रसँग घनिष्ट सम्बन्ध राख्न चाहेको बताए । निजी क्षेत्रका समस्या समाधान गर्न सरकार सदैव तयार रहेको उनको भनाइ छ । ‘सरकार र निजी क्षेत्र प्रतिस्पर्धी वा दुस्मन हुन सक्दैनन्,’ उनले भने, ‘निजी क्षेत्रले पनि सरकारका बाध्यतालाई बुझ्न सक्नुपर्छ र सरकारले पनि निजी क्षेत्रका समस्या समाधान गर्न सक्नुपर्छ ।’
कार्यक्रममा नेपालका लागि दक्षिण कोरियाली राजदूत चो योङ जिनले नेपाल र दक्षिण कोरियाबीचको आर्थिक कारोबार आकारलाई बढाउनुपर्नेमा जोड दिए । ‘नेपाल र कोरियाबीच वार्षिक ५ करोड अमेरिकी डलरकोबराबरको कारोबार हुने गरेको छ,’ उनले भने, ‘यसलाई बढाउन आवश्यक छ ।’
राजदूत योङ जिनले नेपाल असहज अवस्थामा भए पनि चेम्बरले गरेको एक्स्पोले अर्थतन्त्रलाई चलायमान बनाउने विश्वास व्यक्त गरे । त्यस्तै, चेम्बर एक्स्पोको कन्ट्री पार्टनरमा कोरियालाई छनोट गरिएकामा समेत उनले खुसी व्यक्त गरे ।
चेम्बर अध्यक्ष राजेशकाजी श्रेष्ठले भूकम्प र नाकाबन्दीले शिथिल बनाएको अर्थतन्त्रलाई चलायमान बनाउन सहयोग पुर्‍याउने उद्देश्यले एक्स्पो आयोजना गरिएको बताए । यद्यपि, एक्स्पोका लागि अन्तर्राष्ट्रियस्तरको प्रदर्शनीस्थलको अभाव रहँदा खल्लो महसुस हुने गरेको उनको भनाइ छ । अध्यक्ष श्रेष्ठले यथाशक्य चाँडो अन्तर्राष्ट्रियस्तरको प्रदर्शनीस्थल निर्माण गर्न सरकारसँग माग गरे ।
चेम्बर एक्स्पो सुरु
काठमाडौंको भृकुटीमण्डपमा बिहीबारदेखि ‘नेपाल चेम्बर एक्स्पो–२०७२’ सुरु भएको छ । नेपाल चेम्बर अफ कमर्सले आयोजना गरेको एक्स्पोमा नेपालका साथै भारत, पाकिस्तान, चीन, बंगलादेश, कोरियालगायत मुलुकमा उत्पादित वस्तु प्रदर्शनी तथा बिक्रीका लागि राखिएका छन् ।
एक्स्पोमा दैनिक उपभोग्य वस्तु, विद्युतीय सामग्री, सवारीसाधन, लत्ताकपडा, मोबाइल, फर्निचर, जुत्ता–चप्पललगायत वस्तुका २ सय ५० वटा स्टलले सहभागिता जनाएका छन् । एक्स्पोमा विभिन्न मुलुकका १ सय १० कम्पनी सहभागी छन् । एक्स्पो आगामी २७ पुससम्म चल्नेछ ।
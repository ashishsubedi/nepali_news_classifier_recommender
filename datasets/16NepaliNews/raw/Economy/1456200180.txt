
﻿अनु आचार्य/नयाँ पत्रिकारसुवा, ११ फागुन
पर्यटकीय क्षेत्र लाङटाङको पदमार्ग लाङटाङ राष्ट्रिय निकुञ्ज तथा मध्यवर्ती क्षेत्र सहयोग आयोजनाले निर्माण गर्ने भएका छन् । भूकम्पले तहसनहस बनाएको लाङटाङको पदमार्ग घोरेटो बाटोमा निर्माण गरी आवतजावत सहज बनाइन लागिएको हो ।
वातावरण संरक्षण तथा जैविक विविधताको क्षेत्रमा ८ वर्षदेखि क्रियाशील लाङटाङ राष्ट्रिय निकुञ्ज तथा मध्यवर्ती क्षेत्र सहयोग आयोजनाले लाङटाङ जाने पदमार्ग, स्मृति पार्क, सामुदायिक भवनलगायतका संरचना निर्माण गर्नेछन् ।
क्षतिग्रस्त पदमार्गका संरचना निर्माणका लागि आयोजनाले १ करोडबराबर रकम खर्चिने भएको छ । आयोजनाले लाङटाङमा गठित लाङटाङ मध्यवर्ती उपभोक्ता समितिमार्फत रकम खर्च गरिने जनाएको छ । ंजेठ मसान्तभित्र पदमार्गका भौतिक संरचना निर्माण सम्पन्न गर्ने लक्ष्य राखिएको छ ।
हरियो वन कार्यक्रमबाट ४६ लाख ९० हजार र नियमित कार्यक्रमबाट ६२ लाख गरी १ करोड ८ लाख ९ हजार ७६ रकम स्वीकृत भएको आयोजना प्रबन्धक गौतम पौडेलले जानकारी दिए । लाङटाङ गाविसमा बस्ने १ सय १६ घरधुरीका लागि वैकल्पिक ऊर्जा प्रवद्र्धनअन्तर्गत सौर्यबत्ती जडानका लागि १३ लाख ७९ हजार, भूकम्पका कारण क्षतिग्रस्त पर्यटकीय पदमार्ग पुनर्निर्माणका लागि २३ लाख ७१ हजार ९ सय ५०, बहुउद्देश्यीय सामुदायिक भवन निर्माणका लागि ५२ लाख र स्मृति पार्क निर्माणका लागि ६ लाख रुपैयाँ खर्च गरिनेछ ।
जिविसले भूकम्पपछि पदमार्ग निर्माण गरेको भए पनि पर्यटक आवतजावत थप सुरक्षित बनाउन थप संरचना निर्माण गरिन लागेको हो । स्याफ्रुबेँसीबाट पहिरे हुँदै लामा होटेल पुगिने पदमार्ग हालसम्म निर्माण तथा सुधार गरिएको छैन । त्यस्तै, बृद्धिमको खाम्जिम हुँदै लामा होटेलसम्मको पदमार्ग निर्माण गरी आवातजावत केही सहज बनाइसकिएको छ ।

﻿काठमाडौं, १३ फागुन –  नेपालको समग्र विकास अवस्थामा सुधार ल्याउन सरोकारवालाहरूले खाद्य सुरक्षामा जोड दिएका छन् । नेपाल आर्थिक पत्रकार समाज (सेजन) र विश्व खाद्य कार्यक्रमद्वारा संयुक्त रूपमा आयोजित कार्यशालाका वक्ता तथा कार्यपत्र प्रस्तोताहरूले नेपालको पछिल्लो खाद्य सुरक्षाको अवस्था सुधारोन्मुख भए पनि खतरा टरिनसकेको बताएका हुन् ।
कार्यशालामा विश्व खाद्य कार्यक्रम नेपालकी देशीय निर्देशक पिप्पा ब्य्राड फडले मानव विकास सूचकांकमा कमजोर रहेको नेपालको अवस्थाबाट माथि उकास्न खाद्य सुरक्षामा जोड दिइन् । “विकासको स्तर उकास्न पनि सबै नेपालीले खाद्य सुुरक्षाको प्रत्याभूति पाउनुपर्छ,” उनले भनिन्, “सीमान्तकृत र पिछडिएको क्षेत्र, समुदाय र वर्गका नागरिकमा खाद्य असुरक्षा बढी देखिएकाले खाद्य सुरक्षा प्रत्याभूत गर्न के गर्न सकिन्छ भन्ने विषयको जरैसम्म गएर अध्ययन गरी कार्यान्वयनमा लाग्नुपर्छ ।” कार्यक्रममा नेपालको खाद्य सुरक्षाको वर्तमान अवस्था, अनुसन्धान र सूचना प्रणालीको बारेमा सञ्चारकर्मीलाई जानकारी गराइएको थियो ।
कार्यक्रममा विश्व खाद्य कार्यक्रमअन्तर्गतको नेपाल खाद्य सुरक्षा अनुगमन प्रणाली (नेक्स्याप)का राष्ट्रिय संयोजक पुष्प श्रेष्ठले खाद्य असुरक्षाका विभिन्न ५ तहका बारेमा जानकारी गराएका थिए । न्यूनतम खाद्य असुक्षा, मध्यमस्तरीय खाद्य असुरक्षा, उच्च खाद्य असुरक्षा, गम्भीर खाद्य असुरक्षाको तह पार गरेपछि मात्र भोकमरी देखिने बताउँदै उनले भूकम्पपछि प्रभावित जिल्लामा गम्भीर खाद्य असुरक्षाको अवस्था आए पनि अहिले सुधारोन्मुख रहेको उनले बताए । “नेपालमा हालसम्म कहिलेकाहीँ कुनै हिमाली जिल्लामा चौथो तहसम्मको खाद्य असुरक्षा देखिएको भए पनि भोकमरीको समस्या भने देखिएको छैन,” उनले भने, “नगारिकलाई घरको खाद्यान्नले नपुग्ने भएपछि वैकल्पिक उपाय खोज्दा दुःख गर्नुपर्ने अवस्था भने छ ।” यो वर्ष खडेरीका कारण कर्णाली क्षेत्रमा ८५ प्रतिशतसम्म उत्पादन कम भएकाले नागरिकले खाद्यान्न जोहो गर्न समस्या भएको बताउँदै उनले सो क्षेत्रमा तत्काल राहत आवश्यक रहेको बताए ।
तथ्यांक विभागका उपमहानिर्देशक सहसचिव हेमराज रेग्मीले खाद्य असुरक्षाको विषयमा बुझ्न विभिन्न ४ आयामहरूका आधारमा विश्लेषण गर्नुपर्ने बताए । “खाद्य सामग्रीको उपलब्धता, पहुँच, प्रयोगको तरिका (सन्तुलित आहारविहार) र खाद्य स्थिरताका आधारलाई विश्लेषण गरेर मात्र खाद्य सुरक्षा छ कि छैन भनेर विश्लेषण गर्नुपर्ने हुन्छ,” उनले भने । सोही मापदण्डअनुसार नेपालको खाद्य सुरक्षा अध्ययन भइरहेको उनले बताए । सेजनका अध्यक्ष गोकर्ण अवस्थीले नेपालका ३८ देखि ४० वटा जिल्लामा अझै पनि आफ्नै उत्पादनले वर्षभरि खान नपुग्ने अवस्था रहेकाले सुधारका लागि सबै पक्ष लाग्नुपर्नेमा जोड दिए ।
  खाद्य सुरक्षामा सुधारको खाँचो : सरोकारवाला        
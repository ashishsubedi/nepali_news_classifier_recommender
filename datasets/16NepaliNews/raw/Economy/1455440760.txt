
﻿सोलुखुम्बु, २ फागुन । आयोजनाका अध्यक्षले लाखौँ रकम लिएर भागेपछि सोलुखुम्बुस्थित वाकुबासीले सात वर्ष बितिसक्दा पनि बिजुली बाल्न पाएका छैनन् ।
गाउँमा बिजुली बाल्नका लागि वि.सं. २०६५ सालमा थानेखोला लघु जलविद्युत आयोजना निर्माण उपभोक्ता समिति गठन गरी  रकम सङ्कलन भए पनि अध्यक्ष उत्तरकुमार राईले उक्त रकम लिएर भागेपछि वाकुबासीको बिजुली बाल्ने रहर अधुरै रहेको हो ।
गाउँमा बिजुली बाल्नका लागि वाकुका बासिन्दाले प्रतिघर कम्तीमा पाँच हजार रुपैयाँ संकलन गरेका थिए । कतिपय गाउँलेले ऋण गरेका थिए भने कतिले हलगोरु बेचेर रकम संकलन गरेका थिए । त्यसलगत्तै अध्यक्ष फरार भएपछि गाउँलेको लाखौँ रकम डुबेको छ । उक्त आयोजनाका लागि अहिलेसम्म करिव ४४ लाख ३१ हजार ७ सय रुपैयाँ संकलन भए पनि आयोजना निर्माणको सुरसार देखिएको छैन ।
वाकु– ९ मा रहेको थानेखोलाबाट बिजुली निकालेर गाउँ झलमल पार्ने भन्दै गाविसको १७ औँ, १८ औँ र १९औँ गाउँ परिषद्बाट अनुदानसमेत छुट्टाएको गाउँने बताउँछन् । प्रतिघर पाँच हजार रुपैयाँको दरले ४ सय १४ घरधुरीले रकम संकलन गरेका थिए ।
स्थानीयवासीको पैसा लिएर भागेका अध्यक्ष राई मूर्ति चोरीको अपराधमा दुई वर्षदेखि कारागारमा छन् । राई थुनामा परेपछि  वाकुबासीको विजुली बाल्ने आशा मर्दै गएको स्थानिय दिनेशकुमार राईले बताए ।रासस
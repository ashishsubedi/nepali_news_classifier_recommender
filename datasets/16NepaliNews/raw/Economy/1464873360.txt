
﻿काठमाडौं । सिँचाई सुविधाको अभाव हुँदा चालु आर्थिक वर्षमा १० प्रतिशत धान उत्पादन घटेपछि सरकारले तराईका ११ जिल्लामा ‘समृद्ध तराई–मधेस सिँचाई विशेष कार्यक्रम’ सञ्चालन गर्ने भएको छ । त्यसका लागि सरकारले बजेटमार्फत २ अर्ब ३० करोड रुपैयाँ विनियोजन समेत गरेको छ ।
खाद्यान्न उत्पादनका लागि प्रमुख मानिएका जिल्लामा सिँचाई अभाव हुँदा उत्पादन घटेपछि आगामी आर्थिक वर्षबाट ११ जिल्लामा विशेष सिँचाई कार्यक्रम लागु गर्न लागिएको हो ।
सरकारले तराईका २२ जिल्लामा समृद्ध तराई मधेस सिँचाइ विशेष आयोजना सञ्चालन गर्ने बताएको छ । त्यसमध्ये आगामी आर्थिक वर्षमा ११ जिल्लामा कार्यक्रम लागु गर्ने गरी बजेट विनियोजन भएको छ ।
सिँचाई विभागका महानिर्देशक रामानन्द यादवका अनुसार यो आयोजनामार्फत करिब डेढ लाख कृषियोग्य हेक्टरमा सिँचाइ सुविधा उपलब्ध हुने छ । अकाशे पानी भएको समय र नदी नालामा पानी भएको अवस्थामा हाल १३ लाख ६८ हजार कृषियोग्य हेक्टरमा सिँचाइको पूर्वाधार पुगेको विभागले जनाएको छ ।
कृषि विकास मन्त्रालयका अनुसार चालु आर्थिक वर्षमा सिँचाई अभावका कारण धान उत्पादनमा १० प्रतिशतले कमी आएको थियो । यो वर्ष तराईका १२ जिल्ला र कर्णालीका जिल्ला गरेर चार प्रतिशत क्षेत्रफलमा रोपाइँ नहुँदा चार लाख ९० हजार टन कम धान फलेको थियो । मन्त्रालयका अनुसार ४२ लाख ९९ हजार टन धान फलेको थियो ।
“खाद्यान्न उत्पादनको मुख्य स्रोत तराईको खेतीयोग्य जग्गा हो” महानिर्देशक यादवले भने, ‘तर पछिल्लो समयमा अकाशे पानी समयमा नपरेर त्यहीँ जग्गा सुक्खा भएर उत्पादनमा निरन्तर ह्रास आउने क्रम सुरु भएको छ । बढी उत्पादन दिने तराईका त्यस्ता जमिनमा सिँचाइ सुविधा पुर्याएर उत्पादन वृद्धि गर्न यो कार्यक्रम सञ्चालनमा ल्याउन लागेका छौं ।”
विभागका अनुसार यो आयोजना अन्तर्गत ६ प्रकारका सिँचाइसम्बन्धी कार्यक्रम सञ्चालनमा ल्याइनेछ । आयोजना अन्तर्गत प्रत्येक जिल्लाको प्रत्येक निर्वाचन क्षेत्रमा डेढ सयदेखि दुई सयको संख्यामा थप डिप र स्यालो टयुववेल जडान गर्ने कार्यक्रम छ । “आयोजनामार्फत एक जिल्लामा कम्तीमा एक हजारको संख्यामा डिप र स्यालो टयुववेल जडान हुन्छ” महानिर्देशक यादवले भने । एउटा डिप टयुववेलले ४० हेक्टरसम्म र स्यालो टयुववेलले अढाइ हेक्टर क्षेत्रफलमा सिँचाइ गर्ने क्षमता हुन्छ ।
डिप र स्यालो टयुववेल जडानका लागि आवश्यक पर्ने विद्युत् सुविधाका लागि वैकल्पिक ऊर्जा प्रवद्र्धन केन्द्रसँग द्विपक्षीय सम्झौतासमेत भइसकेको छ । डिप ट्युववेल जडान हुँदा किसानले कुल लागतको तीनदेखि पाँच प्रतिशत खर्च आफैले व्यहोर्नुपर्छ भने स्यालो ट्युववेल जडान गर्दा जमिनमुनिको सम्पूर्ण काम विभागले र जमिनमाथिको काम किसान आफ्नै खर्चमा गर्नुपर्ने व्यवस्था बनाइएको छ ।
एउटा डिप जडान गर्न २० देखि ७० लाख र स्यालो ट्युववेल जडान गर्न ५० देखि ६० हजार खर्च लाग्छ । विभागले यही कार्यक्रममार्फत ताल, तलैया र पोखरी सुधार कार्यक्रम सञ्चालन गर्ने योजना पनि तयार गरेको छ । प्रत्येक जिल्लामा भएका पोखरी, ताल र तलैयाको मर्मत सुधार गरेर बाहिरबाट पानी थपेर कृषि योग्य जमिनमा सिँचाइ गर्ने सुविधा पुर्याउने योजना छ ।
यसैगरी स्यालो ट्युववेल जडान हुन नसकेको स्थानमा नयाँ इनार खनेर खेतीयोग्य जमिन सिंचित गर्ने योजना पनि छ । आयोजना अन्तर्गत नै निर्माण भएका तर मर्मत सम्भारको अभावमा अलपत्र परेका मझौला सिँचाइ योजनालाई मर्मत सम्भार गर्ने र आवश्यक स्थानमा थप मझौला खालका सिँचाई योजनाका पूर्वाधार निर्माण गर्ने विभागको कार्यक्रम छ ।
विभागका अनुसार मर्मत सम्भारको अभावमा जीर्ण अवस्थामा रहेका पुराना ठूला सिँचाइ आयोजना रौतहतको झाझ सिँचाइ, धनुषाको हर्दिनाथ, सर्लाहीको मनुषमारा, रुपन्देहीको मर्चवार र भैरहवा लुम्बिनीजस्ता अन्य आयोजनाको मर्मत सम्भार गरेर पुनः सञ्चालनमा ल्याइनेछ । समृद्ध तराईमधेस आयोजना अन्तर्गत नै ठूला खोलाबाट निस्केका स–साना खोल्सालाई पनि सुधार गरेर जमिनसम्म सिँचाई पुर्याउने लक्ष्य राखिएको छ ।
विभागले आगामी आर्थिक वर्षदेखि नै पहाडी र मध्य पहाडी जिल्लालाई पनि प्राथमिकतामा राखेर ती क्षेत्रमा टार लिफ्टिङ विशेष योजना कार्यान्वयनमा ल्याउने तयारी गरेको छ । यो योजनाअन्तर्गत सोलार प्यानल जडान गरेर पहाडी र मध्य पहाडी क्षेत्रमा नदीको किनारमा रहेका कृषि योग्य क्षेत्रफलमा सिँचाई गर्ने कार्यक्रम छ ।
यस बाहेक आगामी आर्थिक वर्षदेखि नै राजकुलो संरक्षण तथा व्यवस्थापन कार्यक्रम सुनकोसी मरिन बहुउद्देयीय आयोजना, दाङ उपत्यका सिँचाई कार्यक्रम पनि सञ्चालन गर्ने लक्ष्य राखिएको छ । यस्ता कार्यक्रम कार्यान्वयन गर्न विभागले विस्तृत सम्भाव्यता अध्ययन गर्ने काम सुरु गरिसकेको छ ।
विभागले सुनकोसी मरिन डाइभर्सनबाट ४४ मेगावाट विद्युत् पनि उत्पादन गर्ने लक्ष्य राखेको छ । सुनकोसीको पानी वागमतीमा खसालेर आयोजना निर्माण गरिने विभागका महानिर्देशक यादवले जानकारी दिए । “यो आयोजना ठूलो भएकाले यसको अध्ययन हुँदैछ,” उनले भने “यस आयोजनाले एक लाख २२ हजार हेक्टर जमिनलाई सिंचित गर्नेछ ।”
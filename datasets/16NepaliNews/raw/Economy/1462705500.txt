
﻿ललितपुर, २६ वैशाख – कृषिमन्त्री हरिबोल गजुरेलले विदेशमा रहेका नेपाली कृषि वैज्ञानिकलाई नेपालमा फर्काउन पहल गरिने बताएका छन् । नेपाल कृषि अनुसन्धान परिषद् (नार्क) को शनिबार गरिएको रजतजयन्ती कार्यक्रममा मन्त्री गजुरेलले सुस्ताएको कृषि अनुसन्धानलाई गति दिने प्रतिबद्धता व्यक्त गरे । उनले कृषि क्षेत्रको विकासका लागि उन्नत प्रविधिको विकास गर्नुपर्ने भन्दै विगतमा नार्कलाई सरकारले प्राथमिकता नदिँदा कृषिमा उन्नत प्रविधिको विकास र प्रयोग हुन नसकेको बताए । “हरेक देशले कृषि अनुसन्धानलाई प्राथमिकतामा राखेका हुन्छन्, नेपालमा कृषि क्षेत्रलाई त्यति प्राथमिकतामा नराख्दा अगाडि बढ्न सकेको छैन,” उनले भने, “नार्कमा भएको स्रोतसाधनलाई परिचालन गरेर अनुसन्धानको कामलाई प्रभावकारी ढंगले अगाडि बढाउनुपर्छ, विदेश गएका कृषि वैज्ञानिकलाई उचित सुविधा दिएर नेपालमै फर्काउन अति आवश्यक छ ।” मन्त्री गजुरेल नार्कका अध्यक्षसमेत हुन् ।
मन्त्री गजुरेलले नेपालको समग्र कृषि विकासका लागि नार्कको भूमिका थप सशक्त बनाउने प्रतिबद्धता व्यक्त गरे । नार्कको अनुसन्धानलाई थप प्रभावकारी बनाएर कृषि क्षेत्रको व्यवसायीकरण र आधुनिकरण गर्दै खाद्यान्नमा आत्मनिर्भरका कार्यक्रम लागू गर्ने उनले बताए ।
कार्यक्रममा कृषि सचिव उत्तमकुमार भट्टराईले अनुसन्धानलाई सुदृढीकरण र विस्तार गर्दै खाद्यान्नको उत्पादन र उत्पादकत्व वृद्धि गर्न हाइब्रिड जातका बालीको विकास गर्नुपर्नेमा जोड दिए ।
नार्कका कार्यकारी निर्देशक डा. वाई आर पाण्डेले जुनसुकै हावापानीमा पनि उपयुक्त हुने कृषिका उन्नत प्रविधि अनुसन्धान गरी सिफारिस गरिएको भन्दै अनुसन्धान बजेट कम हुँदा अनुसन्धान प्रभावित भएको बताए । “अन्य मुलुकमा कृषि अनुसन्धानका लागि पर्याप्त बजेट विनियोजन हुन्छ तर हाम्रोमा कृषि क्षेत्रमा राष्ट्रिय बजेटको अत्यन्त न्यून विनियोजन गर्दा यस क्षेत्रको विकास प्रभावकारी ढंगले हुन सकेको छैन” उनले थपे, “नार्कले बर्सेनि खाद्यान्न उत्पादन गर्ने पर्याप्त प्रविधि अनुसन्धान गरे पनि किसानसम्म पुग्न सकेको छैन ।” नार्कले गरेको अनुसन्धान किसानसम्म नपुग्दा परम्परागत खेती प्रणाली अपनाउन किसान बाध्य भएको उनको तर्क छ ।
नार्कले डुबान, ज्यादा तापक्रम र ज्यादा चिसो सहन सक्ने धान, मकै र गहुँका जातहरू उन्मोचनको क्रममा रहेको जनाएको छ । त्यस्तै सुक्खा र डुबान सहन सक्ने धानका जातको पनि अनुसन्धान गरिरहेको छ । सुक्खा सहनेमा सुक्खाधान १, २, ३, ४, ५ र ६ तथा चिसो सहने धानका जातमा लेकाली १, २ र ३ छन् । डुबान सहन सक्नेमा स्वर्ण सव–१, साम्वा, महसुरी छन् । प्रतिहेक्टर पाँचटन उत्पादन हुने धानमा रामपुर हाइब्रिड जात अनुसन्धान गरेको नार्कले जनाएको छ ।
उन्नत धानको जातबाट ५१ प्रतिशत, मकैमा ३३ र गहुँमा ९२ प्रतिशत उत्पादकत्वमा वृद्धि भएको नार्कको दाबी छ । रजत जयन्तीको अवसरमा नार्कले अनुसन्धान गरेका कृषिका उन्नत बीउ, औजारलगायत प्रदर्शनीमा राखेको थियो । नार्क दिवसको अवसरमा कृषि प्रविधि तथा अनुसन्धानको क्षेत्रमा उत्कृष्ट पत्रकारको रूपमा नयाँ पत्रिकाका संवाददाता अजित अधिकारीसहित कृषि वैज्ञानिक, कर्मचारी र प्राविधिकलगायतलाई पुरस्कृत तथा सम्मान गरेको छ ।
  कृषि वैज्ञानिक फर्काउँछु : कृषिमन्त्री        
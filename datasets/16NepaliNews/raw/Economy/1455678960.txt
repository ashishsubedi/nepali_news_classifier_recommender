
﻿काठमाडौं, ५ फागुन – चालू आर्थिक वर्षका ६ महिनासम्म मुलुकभर राजस्व चुहावटसम्बन्धी ६९० मुद्दा दर्ता भएका छन् । राजस्व अनुसन्धान विभागका अनुसार यीमध्ये नियमित राजस्व अनुसन्धान/भन्सारसम्वन्धी ४७४ र विदेशी मुद्रा/हुन्डीसँग सम्बन्धित २१६ मुद्दा अनुसन्धान क्रममा छन् ।
नियमित राजस्वका २१० मुद्दाको टुंगो लागिसकेको छ । विभागले यो अवधिमा ३० शंकास्पद कारोबार स्थालमा छापा मारेको छ । पैठारी र आन्तरिक ओसारपसार जाँचको संख्या ३८४ छ । विभागका अनुसार विदेशी मुद्रा÷हुन्डीसम्बन्धी २२ मुद्दा अदालतमा दायर भएको र १९४ मुद्दामा अनुसन्धान भइरहेको छ ।
चालू वर्षका ६ महिनामा विभागले ३० करोड ८७ लाख ९८ हजार रुपैयाँ राजस्व असुलेको छ । यो राजस्व गत वर्षको सोही अवधिको ४३ करोड ५ लाख ११ हजारभन्दा २८.२७ प्रतिशत कम हो । संकलितमध्ये भन्सार राजस्व २३ करोड ५ लाख ७७ हजार, मूल्य अभिवृद्धि कर (भ्याट) ५ करोड १४ लाख ४० हजार, अन्तःशुल्क ७६ लाख ३६ हजार, आयकर १ करोड ६९ लाख ५ हजार र अन्य कर २२ लाख ४० हजार रुपैयाँ छ ।
विभागले यो अवधिमा विदेशी मुद्दाबापतको जरिवाना धरौटी ५ करोड ५२ लाख ८८ हजार र अन्य राजस्व धरौटीबापत १४ करोड १६ लाख २ हजार गरी १९ करोड ६८ लाख ९० हजार रुपैयाँ लिएको छ । धरौटी रकम गत वर्षको यही अवधिभन्दा ३८.२७ प्रतिशत थोरै हो । गत वर्ष पुससम्म विभागले विदेशी मुद्दाबापतको जरिवाना धरौटी १ करोड ९४ लाख ६६ हजार र अन्य राजस्व धरौटीबापत २९ करोड ९४ लाख ९५ हजार गरी ३१ करोड ८९ लाख ६० हजार रुपैयाँ लिएको थियो ।
विभागले २८० मुद्दामा लिलाम बिक्रीबाट ४ करोड ८७ लाख ५० हजार रुपैयाँ प्राप्त गरेको छ । गत वर्षको यही अवधिमा ३३२ मुद्दाबाट ३ करोड ९२ लाख ८५ हजार
रुपैयाँ प्राप्त भएको थियो ।
विभागले राजस्व चुहावट (अनुसन्धान तथा नियन्त्रण) ऐन ०५२ तथा नियमावली ०७०, विदेशी विनिमय (नियमित गर्ने) ऐन ०१९ तथा नियमावली ०२०, मूल्य अभिवृद्धि कर ऐन ०५२ तथा नियमावली ०५३, आयकर ऐन ०६४ तथा नियमावली ०६४ र अन्तःशुल्क ऐन ०५८ तथा नियमावली ०५९ अन्तर्गत अनुसन्धान गरी अदालतमा मुद्दा दायर गर्छ ।
  राजस्व चुहावटका ६९० मुद्दा अनुसन्धानमा        
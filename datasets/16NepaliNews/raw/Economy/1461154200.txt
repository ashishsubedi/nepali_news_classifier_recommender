
﻿काठमाडौं, ८ वैशाख – मुलुकको तीव्र आर्थिक विकासका लागि राजनीतिक दलहरुबीच अन्तरपार्टी समझदारी आवश्यक रहेको अर्थशास्त्रीहरुले बताएका छन् । राजनीतिक दलहरु आफूअनुकूल चल्न खोज्ने र सरकारमा पार्टीमात्र नभई व्यक्तिपिच्छे नीति परिवर्तन गर्न खोजिँदा विकास ओझेलमा परेको उनीहरुको दाबी छ ।
नेपाल आर्थिक संघ (एनईए)को अग्रसरतामा मंगलबार भएको ‘विकासका अवरोध र अबको बाटो’ विषयक अन्तक्र्रियामा पूर्वराष्ट्रपति रामवरण यादवले लामो समयदेखिको राजनीतिक अस्थिरता र त्यसले सिर्जना गरेको असहज परिस्थितिले मुलुकको आर्थिक विकास हुन नसकेको बताए ।
“प्राकृतिक स्रोतसाधनमा धनी राष्ट्र भए पनि तिनको अधिकतम उपयोग हुन नसक्दा आर्थिक वृद्धि निरन्तर घट्दै गएको छ,” उनले भने, “राजनीतिक दलहरुको प्राथमिकता आर्थिक विकास नभई सत्ता परेकाले मुलुकले समृृद्धि प्राप्त गर्न सकेन ।” ७ दसक लामो समय राजनीतिक प्रणाली बसाउन खर्च भए पनि अझै प्रणाली बसाउन नसकिएको उनले बताए । “१३ वटा योजना बनायौं तर अर्थतन्त्रको जग बनाउन सकिएन,” उनले भने, “उपलब्ध स्रोतसाधनलाई प्रयोग गरेर कसरी विकास गर्ने भन्ने हाम्रो राजनीतिक संस्कारमै बस्न चाहेन ।”
आर्थिक संघका अध्यक्ष प्रा. डा. विश्वम्भर प्याकु¥यालले सीमित व्यक्तिको स्वार्थ र सरकारमा टिकिरहन चाहने प्रवृति आर्थिक विकासको बाधक भएको बताए । “राजनीतिक दलहरुको अन्तरद्वन्द्वका कारण आर्थिक विकास अधोगतिमा लागेको हो,” उनले भने । आर्थिक प्राथमिकताका विषयमा अन्तरपार्टी समझदारी हुनुपर्नेमा उनले जोड दिए ।
कार्यक्रममा अर्थशास्त्री मदन दाहालले अर्थतन्त्र सुस्ती (स्ट्याग्फ्लेसन)मा जान लागेको बताए । सामान्यतया उच्च बेरोजगारी र उच्च मूल्यवृद्धिको अवस्थालाई ‘स्ट्यागफ्लेसन’ भनिन्छ ।
कार्यक्रममा अर्थशास्त्री माधवी सिंह शाहद्वारा लिखित ‘सिम्पल रुट टु इक्नोमिक एक्सेस’ र ‘दी फ्लेमिङ मेमोरिज’ नामक दुई पुस्तक विमोचन गरिएको थियो । कार्यक्रममा अर्थशास्त्री तथा संघका उपाध्यक्ष भवानी ढुंगाना, डा. चपला कोइरालालगायतले नेपालको विकासका बाधा र आगामी दिनमा लिनुपर्ने रणनीतिबारे प्रकाश पारेका थिए ।
  ‘आर्थिक मुद्दामा अन्तरपार्टी समझदारी आवश्यक’        
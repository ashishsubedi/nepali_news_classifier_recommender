
﻿हरिश चन्द
डडेलधुरा, ३ फागुन – कैलालीको अत्तरियामा रहेको दिव्या रोजिन एन्ड टर्पेन्टाइनले वर्षौंदेखि सरकारलाई भाडा नतिरी खोटो संकलन गर्दै आइरहेको छ । सरकार र दिव्या रोजिनबीच भएको सम्झौताअनुसार दिव्या रोजिन एन्ड टर्पेन्टाइनले भाडाबापतको करिब २ करोड ७१ लाख रुपैयाँ नतिरी वनबाट खोटो संकलन गरिरहेको छ ।
सरकारको स्वामित्वमा रहेको तत्कालीन नेपाल रोजिनलाई निजीकरण गरी नेपाल सरकारले टेन्डर प्रक्रियाबाट कम्पनी सञ्चालन गर्ने जिम्मा दिव्या रोजिन एन्ड टर्पेन्टाइनलाई दिएको थियो ।
कम्पनी सञ्चालन गरेबापत कम्पनीले सरकारलाई प्रतिवर्ष ३२ लाख १२ हजार रुपैयाँ तिर्नुपर्ने भए पनि उसले सरकारलाई कुनै रकम बुझाएको छैन ।
१० वर्ष उपभोग गर्ने गरी नेपाल सरकार र दिव्या रोजिनबीच टेन्डर  सम्झौताअनुसार प्रतिवर्ष भाडाबापतको रकम तिर्नुपर्ने भए पनि ९ वर्षसम्म भाडा नतिरी नेपाल सरकारको कम्पनी उपभोग गर्दै आइरहेको छ ।
सुदूरपश्चिमका कैलाली, डडेलधुरा, डोटी र बैतडी जिल्लाबाट ४ हजार टन खोटो संकलन गर्ने सम्झौतामा उल्लेख छ । सम्झौताअनुसार तत्कालीन नेपाल रोजिनले काम गर्दे आएको वन क्षेत्र आफूले नपाएकाले नेपाल सरकारलाई वार्षिक रूपमा तिर्नुपर्ने रकम नदिएको कम्पनीका प्रतिनिधि खडक बमले बताए ।
दिव्या रोजिनले सम्झौता भएदेखि नै निरन्तर रूपमा खोटो संकलन गरिरहेको भए पनि नेपाल सरकारलाई दिनुपर्ने लिजको रकम तिरेको छैन ।
सरकारी उच्च तहका व्यक्तिदेखि राजनीतिक पहुँच भएकाले दिव्या रोजिन एन्ड टर्पेन्टाइनले नेपाल सरकारलाई कम्पनी सञ्चालन गरेबापतको भाडा नतिरेको स्रोतको भनाइ छ । अख्तियार  दुरुपयोग अनुसन्धान आयोगसम्म पनि दिव्या रोजिनको पहुँच रहेकाले सरकारलाई कम्पनीले भाडा नतिरेको स्रोतको दाबी छ ।
दिव्या रोजिन एन्ड टर्पेन्टाइनले सुदूरपश्चिमका कैलाली, डडेलधुरा, डोटी र बैतडी जिल्लामा खोटो संकलन गर्दै आइरहेको छ । यता, जिल्ला वन कार्यालय डडेलधुरा भने मौन छ । दिव्या रोजिनले ९ वर्षसम्म सरकारलाई भाडा नतिर्दासम्म वन कार्यालय र वन विभागले कम्पनीलाई भाडा तिर्न पत्राचारसम्म नगरेको स्रोतले बताएको छ ।
  ९ वर्षदेखि भाडा नतिरी कम्पनी        
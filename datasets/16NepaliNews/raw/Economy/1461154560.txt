
﻿काठमाडौं, ८ वैशाख – बजेट भन्नेबित्तिकै धेरैका कान ठाडा हुन्छन् । त्यसमाथि सरकारले बजेट ल्याउन लाग्यो भनेपछि सबै क्षेत्रलाई चासो नहुने कुरै भएन । कर्मचारीलाई तलब बढ्ला भन्ने आश । व्यापारीलाई करको दर घट्ला वा करमा छुट पाइएला र व्यापार सहज होला भन्ने आश । राजनीतिक दललाई आफूले भनेको क्षेत्रमा बजेट व्यवस्थापन गरेर भोलिको राजनीति सुरक्षित आधार तयार गर्नुपर्ने चिन्ता । तर, त्यही बजेटलाई व्यवस्थित बनाउन भूमिका खेल्ने व्यवस्थापिका–संसद्अन्तर्गतको अर्थ समितिमा भने मंगलबार बजेट छलफललाई सरकारले महत्व दिएको देखिएन भने सांसदले पनि खासै चासो राखेको देखिएन । सांसदहरू पनि बैठकमा उपस्थित हुने र भत्ता पचाउने शैलीमा प्रस्तुत भएका थिए भने सरकारका प्रतिनिधि झारा टार्ने हिसाबले प्रस्तुत भएका थिए ।
अर्थ समितिले केही दिनअघि नै आगामी आर्थिक वर्षको बजेटका बारेमा छलफल गर्दै अर्थमन्त्रीसहित राष्ट्रिय योजना आयोगका उपाध्यक्ष, सदस्यहरू र सम्बन्धित सचिवहरूलाई मंगलबार ९ बजे बजेट छलफलका लागि बोलाए पनि अर्थमन्त्री विष्णुप्रसाद पौडेल पौने १० बजेतिर ‘निकै व्यस्त छु’ भन्दै उपस्थित भएर आगामी वर्षको बजेटको प्राथमिकता र आधार देखाएर सांसदहरूको प्रश्न नै नसुनी बाहिरिए । सरकारी पक्षबाट राष्ट्रिय योजना आयोगका सचिव सुरेशमान श्रेष्ठले विभिन्न मन्त्रालय र निकायहरूबाट आवश्यकताभन्दा बढी बजेटको माग आएको बताए ।
त्यसपछि पूर्वउपप्रधान तथा अर्थमन्त्री भरतमोहन अधिकारीले सांसदहरूको कुरा सुन्ने अधिकारी नै नभएकाले बैठक स्थगित गर्न र सरोकारवाला सबैलाई बोलाएर छलफल हुनुपर्ने माग राखेपछि सभापति प्रकाश ज्वालाले बैठक स्थगित गरे । बजेटजस्तो गम्भीर विषयमा छलफल गर्ने भनेर बोलाइएकोमा सरकारी अधिकारीहरू त उपस्थित भएनन् नै, अधिक सांसदहरू पनि थिएनन् । ५१ जना सदस्य रहने समितिमा १४÷१५ जना सांसदमात्रै उपस्थित थिए । संसदीय समितिहरूमा थोरै सांसद उपस्थित हुने र पछि निर्णयमा आएर हस्ताक्षर गर्ने प्रवृत्ति मौलाउँदै गएका कारण गम्भीर प्रकृतिका छलफलहरूमा पनि सांसदहरू अनुपस्थित हुने गरेका छन् । संसद् नचलेका बेला संसदीय समितिहरूलाई संसद्कै एउटा अंग मान्ने प्रचलन भए पनि नेपालमा भने समितिहरूको प्रभावकारिता देखिन सकेको छैन । सरकारले पनि खासै चासो नदिने गरेको सांसदहरूको गुनासो रहँदै आएको छ ।
अर्थमन्त्री पौडेलले मन्त्रीलाई बोलाउँदा बैठक आयोजना गर्नुअघि पूर्वपरामर्श गर्नु राम्रो हुने बताए । समितिले आफूलाई ढिलो गरी जानकारी दिएकाले समितिमा बसेर सम्पूर्ण छलफल सुन्न र सांसदको प्रश्नको जवाफ दिन नसकेको उनले तर्क गरे । चालू वर्षको बजेट संविधान निर्माणपछिको पहिलो, संघीय संरचनाअनुसार बजेट विनियोजन हुनुपर्ने र जेठ १५ गते नै बजेट ल्याउनुपर्ने संवैधानिक व्यवस्थाका कारण सबैले निकै चासोका साथ हेरेका छन् । अर्थमन्त्री पौडेलले संवैधानिक व्यवस्थाअनुसार बजेटका प्राथमिकता र सिद्धान्तहरू व्यवस्थापिका संसद्मा छलफल गर्नका लागि जेठ १ गतेसम्म संसदमा टेबुल भइसक्नुपर्ने बताए । जनताको अपेक्षा धेरै भएको भन्दै संघीयताको कार्यान्वयन बजेटको मुख्य लक्ष्य भएको भन्दै सीमाभित्र रहेर अधिकतम काम गर्न सरकार लागिपरेको उनको भनाय छ । आर्थिक वृद्धि, रोजगारी सिर्जना, भूकम्पपछिको पुनर्निर्माण, कृषि, ऊर्जा, पर्यटनलगायत प्राथमिकताका कार्यक्रममा बजेट केन्द्रित हुने उनको दाबी छ ।
सिलिङ ९ खर्ब, माग १५ खर्ब
राष्ट्रिय योजना आयोगले डेढ महिनाअघि आगामी आर्थिक वर्षका लागि ९ खर्ब ८ अर्ब ९६ करोड रुपैयाँको बजेट सीमा अर्थ मन्त्रालयमा पठाए पनि सम्बन्धित निकायहरूबाट १५ खर्बभन्दा बढी बजेट माग भएको सचिव सुरेशमान श्रेष्ठले बताए । आयोगले आफ्नो तर्फबाट बजेट छलफलको काम सकाएको भन्दै श्रेष्ठले भने, “अर्थ मन्त्रालयले चैत २९ देखि वैशाख अन्तिमसम्म छलफल गरी त्यसलाई अन्तिम रूप दिन्छ ।” आगामी वर्षका लागि थप बजेट माग भएका कतिपय कार्यक्रम हेर्दा बजेट नदिँदा अन्याय नै भएछ कि भन्ने अनुभव हुने श्रेष्ठको भनाइ छ
सचिव श्रेष्ठका अनुसार पशु विकास मन्त्रालयलाई ५ अर्ब ६५ करोड रुपैयाँ बजेट सिलिङ दिएकोमा १९ अर्बको माग भएको छ । त्यसैगरी गृह मन्त्रालयले सशस्त्र प्रहरी र जनपद प्रहरीमा दरबदी थप गर्न तथा अध्यागमनको कामलाई व्यवस्थित बनाउन सिलिङभन्दा ५ अर्ब बढी बजेट मागेको छ ।
राष्ट्रपति कार्यालयले शीतलनिवास परिसरमा बाल बगैंचा निर्माण गर्न सिलिङभन्दा १६ करोड रुपैयाँ बढी मागेको छ । महान्यायधिवक्ता कार्यालयलाई ६४ करोडको सिलिङ दिएकोमा प्राविधिक क्षेत्रको विकासका लागि भन्दै ४३ करोड थपेर १ अर्ब ७ करोड बजेट मागेको छ । भूमिसुधार तथा व्यवस्था मन्त्रालयले पनि मालपोतको आधुनिकीकरणका लागि भन्दै २ अर्ब रुपैयाँ थप बजेट मागेको छ । “भूमिसुधारले अहिले यस क्षेत्रबाट १५ अर्ब उठ्ने गरेकोमा मालपोतलगायतलाई आधुनिकीकरण अनलाइन प्रणाली कायम गरेको २ खर्ब रुपैयाँ उठ्ने जारी दिएको छ,” सचिव श्रेष्ठले भने, “कतिपय यस्ता आयोजनाका लागि बजेट माग भएको छ, तिनीहरू काट्नै नसकिने खालका छन् ।”
  संसद्प्रति सरकारी बेवास्ता, सांसद उदासीन        
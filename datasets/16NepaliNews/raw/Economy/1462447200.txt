
﻿काठमाडौं, २३ वैशाख – औद्योगिक, निर्माण, कृषि तथा अन्य क्षेत्रमा कार्यरत मजदुरले काम गर्दा आधारभूत सुरक्षाका समेत उपाय नअपनाउने गरेको सरोकारवालाहरूले बताएका छन् । राजधानीमा बुधबार आयोजित ‘कार्यस्थल तनाव : सामूहिक चुनौती’ विषयक अन्तक्र्रिया कार्यक्रमका वक्ताहरूले सुरक्षा सावधानी नअपनाउँदा दुर्घटना तथा स्वास्थ्य जोखिम बढ्दै गइरहेकोमा चिन्ता व्यक्त गरे ।
कार्यक्रममा व्यवसायजन्य सुरक्षा तथा स्वास्थ्य आयोगका प्रमुख वरुणकुमार झाले विकसित मुलुकले व्यवसायजन्य स्वास्थ्य तथा सुरक्षालाई प्राथमिकतामा राखेका कारण मजदुर, रोजगारदाता र राष्ट्रलाई फाइदा पुगेको बताए । नेपालमा भने व्यवसाय सुरक्षाका लागि छुट्टै ऐन र नीति छैन । श्रम ऐनको केही दफामा मात्र व्यवसायजन्य सुरक्षा तथा स्वास्थ्यलाई समेटिएको छ । “दुई वर्षअघि प्रस्ताव गरेको व्यवसायजन्य सुरक्षा तथा स्वास्थ्यसम्बन्धी नीति मन्त्रालयमै थन्किएको छ,” झाले भने । मजदुरहरू कुनै न कुनै दृष्टिकोणले असुरक्षित रहेको भन्दै उनले निर्माण क्षेत्रमा काम गर्ने मजदुर दुर्घटनामा पर्ने जोखिम र कृषिमा काम गर्नेलाई छालासम्बन्धी रोग लाग्ने जोखिम रहेको बताए ।
नेपालमा असुरक्षित कार्यस्थल, रासायनिक प्रयोग गर्दा सुरक्षा नअपनाउने, कोठामा भेन्टिलेसन नभएको, विद्युतीय जडान असुरक्षित रहेको, कोठाभित्र पर्याप्त उज्यालो नभएको तथा लामो समयसम्म काम गर्नुपर्ने प्रवृति रहेको उनको भनाइ छ । “जुन देशले बढी व्यवसायजन्य सुरक्षा तथा स्वास्थ्यमा ध्यान दिन्छ, त्यहाँ मजदुर, व्यवस्थापन र राष्ट्रलाई फाइदा पुग्छ,” उनले भने ।
कार्यक्रममा अन्तरराष्ट्रिय श्रम संगठन (आईएलओ) क्षेत्रीय कार्यालयकी कार्यक्रम अधिकृत विना कुँवर थापाले व्यवसायजन्य सुरक्षा तथा स्वास्थ्यसम्बन्धी कानुन तथा नीति, अनुगमन र चेतनाको अभाव रहेको बताइन् । “मजदुरले कार्यस्थलको सुरक्षा तथा स्वास्थ्यसम्बन्धी जानकारी पाउनु उनीहरूको अधिकार हो,” थापाले भनिन् ।
  नेपाली श्रमिक जोखिममा : सरोकारवाला        
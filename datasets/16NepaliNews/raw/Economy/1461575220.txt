
﻿काठमाडौं, १२ चैत (कास) : दाताले राष्ट्रिय बजेट प्रणाली बाहिरबाट खर्च गर्ने अवसरलाई सदुपयोग गर्न खोजेको देखिएको छ । सरकारद्वारा सार्वजनिक गत आर्थिक वर्ष (०७१/७२) को विकास सहायता प्रतिवेदनले अघिल्लो वर्षको तुलनामा गत वर्ष बजेट प्रणालीभन्दा बाहिरबाट बढी रकम खर्च भएको उल्लेख गरेको हो ।
गत वर्ष दाताहरूबाट परिचालित सहयोगमध्ये ६५ प्रतिशत राष्ट्रिय बजेट प्रणालीमार्फत र ३५ प्रतिशत राष्ट्रिय बजेट प्रणाली बाहिरबाट परिचालित भएको छ । बजेट प्रणालीबाट खर्च भएको रकम अघिल्लो वर्षभन्दा घटेको छ । यसअघि ७१ प्रतिशत बजेट प्रणालीभित्रबाट र २९ प्रतिशत बजेट प्रणाली बाहिरबाट खर्च भएको थियो ।
गत वर्ष नेपालले १ अर्ब १३ करोड अमेरिकी डलर सहयोग प्राप्त गरेको उल्लेख छ । त्यसमध्ये विकास साझेदारमार्फत ४४२ परियोजनाका लागि १ अर्ब २ करोड ७ लाख ५० हजार र अन्तरराष्ट्रिय गैरसरकारी संस्थामार्फत करिब ११ करोड ६८ लाख ९० हजार अमेरिकी डलर आएको छ । प्राप्त सहयोग २३४ अनुदान सहयोग, १६५ प्राविधिक सहयोग र ४३ ऋण परियोजनामा परिचालित भएको छ ।
कुल सहायतामा आधिकारिक विकास सहयोग (ओडीए)को हिस्सा ९० प्रतिशत र आईएनजीओको हिस्सा १० प्रतिशत छ । आईएनजीओको हिस्सा छाड्ने हो भने प्राप्त वैदेशिक सहायतामध्ये ४५ प्रतिशत बहुराष्ट्रिय साझेदारबाट र ५५ प्रतिशत द्विपक्षीय विकास साझेदारबाट आएको छ । यस्तो सहायता अघिल्लो वर्ष १ अर्ब ३ करोड डलर आएको थियो ।
अर्थमन्त्री विष्णुप्रसाद पौडेलले वैदेशिक सहायता प्रतिवेदन सार्वजनिक गर्दै प्राप्त सहायतालाई अधिकतम उपयोग गर्न त्यसलाई व्यवस्थित बनाउन सरकार दृढ रहेको बताए । “सरकार वैदेशिक सहायतालाई बजेट प्रणालीभित्रबाट खर्च गर्ने व्यवस्थाका मिलाउन लागिपरेको छ,” उनले भने ।
विश्व बैंक समूह, एडीबी, भारत, चीत, डेनमार्क, फिनल्यान्ड, सार्क विकास कोष, ओपेक फन्ड फर इन्टरनेसनल डेभलपमेन्ट (ओएफआईडी), कृषि विकासका लागि अन्तर्राष्ट्रिय कोष (आईएफएडी), द ग्लोबल एलायन्स फर भ्याक्सिन्स एन्ड इम्मुनाइजेसन (जीएभीआई)ले आफूहरूले दिएको सहायताको ९० प्रतिशतभन्दा बढी रकम राष्ट्रिय प्रणालीमार्फत प्रवाह गरेका छन् भने युरोपियन युनियन, अमेरिका, कोरिया तथा नेदरल्यान्ड्सले ९० प्रतिशतभन्दा बढी सहयोग राष्ट्रिय बजेट प्रणालीबाहिरबाट खर्च गरेका छन् ।
अघिल्लो आर्थिक वर्षदेखि नेपालमा कार्यरत आईएनजीओलाई एएमपीमा आबद्ध गर्न सुरु गरिएको थियो । आर्थिक वर्ष २०१३/१४ मा आईएनजीओबाट ७ करोड ६० लाखबराबरको सहायता आएकोमा २०१४/१५ मा आईएनजीओको हिस्सा बढेर ११ करोड ६० लाख डलर पुगेको छ । त्यसैगरी, नेपालमै कार्यालय भएका विकास साझेदारले परिचालन गरेको १६ करोड ६० लाख डलर सहायता पनि प्रतिवेदनमा समावेश छ ।
  बजेट प्रणाली बाहिरबाट सहायता खर्च बढ्यो        

﻿मोहन गुरुङ
काठमाडौं, २४ चैत – सरकारले भन्सार राजस्वका हिसाबले ५० प्रतिशत आयातीत वस्तुलाई जोखिम सूचीमा राखेको छ । सूचीमा परेका वस्तुको डकुमेन्ट कडाइका साथ चेकजाँच गरेर मात्र भन्सार कार्यालयले छुटाउने गर्छ ।
‘ट्रस्टेड ट्रेडर्स’ नहुुनु, वस्तुको भन्सारदर बढी हुनु तथा गलत वस्तु ल्याउन सक्ने आधारमा राजस्वको हिसाबले जोखिमको सूचीमा राख्ने गरिएको हो । ट्रेडर्सले पनि गलत वस्तुको मूल्य तथा परिमाण घोषणा गर्छ । भन्सार विभागको वानमार्फत ट्रेडर्सले घोषणा गरेको मूल्यांकन गलत ठहराई थप एक करोड ६३ करोड रुपैयाँ राजस्व असुल भएको छ । यसमा मूल्य वा परिमाण कम देखाएको विभागले जनाएको छ ।
आयातीत ५० प्रतिशत मालवस्तुको भौतिक चेकजाँच वा डकुमेन्टको प्रमाणीकरण गरिन्छ । यस्तो जाँचपासलाई ‘रेड लेन’ भनिन्छ । “राजस्व चुहावटका आधारमा बढी जोखिम हुने भएकाले यस्तो वस्तुमा भौतिक र कागजी परीक्षण गरिन्छ,” भन्सार विभागका महानिर्देशक शिशिरकुमार ढुंगानाले भने ।
करिब ५० प्रतिशत वस्तुमात्र ग्रिन लेनमार्फत आउने गर्छ । ग्रिन लेनका आयातकर्ताले वस्तुको परिमाण तथा मूल्य जे घोषणा गर्छन्, त्यसलाई आधार मानेर भन्सारले राजस्व असुल्छ । विकसित मुलुकमा ९० प्रतिशतभन्दा बढी वस्तु ग्रिन लेनबाट जाने गर्छ । ग्रिन लेन छिटो र झन्झटरहित भएकाले व्यापारको हिसाबले राम्रो मानिन्छ । योभित्र पर्ने व्यापारीलाई ट्रस्टेड ट्रेडर्स मानिन्छ ।
पछिल्लो समय ग्रिन लेनबाट वस्तुको चेकजाँच गर्ने क्रम बढेको महानिर्देशक ढुंगानाको दाबी छ । “ठ्याक्कै कुन च्यानलबाट कति वस्तु पठाइएको भन्ने आकलन गर्न सकिँदैन, तैपनि ५० प्रतिशत ग्रिन लेनबाट सामान चेकजाँच भई छुटिरहेको अनुमान छ,” उनले भने, “सकेसम्म अन्य लेन कम गरेर ग्रिन च्यानल प्रयोग गर्ने प्रयास भइरहेको छ ।”
नेपालका भन्सार कार्यालयबाट झन्डै ४० प्रतिशत सामान रेड लेनबाट आउने गर्छ । रेड लेनबाट डकुमेन्ट चेकजाँच र वस्तुको भौतिक परीक्षण पनि गरिन्छ । यसमा भन्सार जाँचपास अलि ढिलो हुन्छ ।
ब्लु लेनमा सामान छुटाएर भन्सार जाँचपास परीक्षण कार्यालयबाट चेकजाँच गरिन्छ । एल्लो लेनबाट डकुमेन्टको प्रमाणीकरण गरेर मात्र वस्तु जाँचपास गरिन्छ । ट्रेडर्स, कम मूल्यांकन गर्ने र जोखिमका आधारमा केन्द्रीय र भन्सार कार्यालय जोखिम समितिले कुन सामान कुन लेनबाट पठाउने निर्णय गर्छन् ।
“एउटै वस्तु एउटै ट्रेडर्स कहिले कुन लेनमा पर्छ, कहिले कुन लेनमा पर्छ सक्छ,” महानिर्देशक ढुंगानाले भने, “कार्यालय प्रमुखको अध्यक्षतामा भएको समितिले पुनरावलोकन गर्न सक्छ ।” विभागले हरेक साता बैठक बसेर कुन लेनमा पर्ने पुनरावलोकन गर्न स्थानीयस्तरको समितिलाई निर्देशन दिएको छ ।
  ५० प्रतिशत वस्तु राजस्व जोखिममा        
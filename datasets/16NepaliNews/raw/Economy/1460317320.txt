
﻿काठमाडौं । नेपाल उद्योग वाणिज्य महासंघका अध्यक्ष पशुपति मुरारकाले सरकारद्वारा नियन्त्रित अर्थव्यवस्था सञ्चालन गर्न लागेको बताए । सरकारको पछिल्ला गतिविधिबाट यस्तो पुष्टि हुन लागेको उनको भनाइ छ । महासंघको ५० औं वार्षिक साधारण सभामा बोल्दै उनले यस्तो बताएका हुन ।
उनले बजार अनुगमन, नियन्त्रण र थुनछेक जस्ता विषयलाई प्रमुख विषयका रुपमा उठाए । कालोबजारी गरेको अभियोगमा केएल दुगड समूहमाथि थालेको कारवाही, औषधि उद्योगमा छापा मारेको, सिमेन्ट छड उद्योगमा गरेको अनुगमन जस्ता सरकारी निकायका गतिविधिलाई उनले नाम नलिकनै स्पष्ट संकेत गरे ।
महासंघका अध्यक्ष मुरारकाले तोकिएको समयभन्दा दुई घण्टा ढिला गरि कार्यक्रममा आइपुगेका प्रधानमन्त्री केपी शर्मा ओलीलाई सार्वजनिक कार्यक्रममा कडा प्रहार गरे । उद्घाटन समारोहमा निजीक्षेत्र निकै आक्रमक र सरकार रक्षात्मक मात्रै बन्यो ।
महासंघका अध्यक्ष मुरारकाले गरेको ५१ बुँदे लिखित भाषणमा मध्ये अधिकांश बुँदामा सरकारको आलोचना छ । केही बुँदा महासंघले गरेका काम, केहीमा महासंघका प्रतिवद्धता छन् भने धेरैमा सरकारको आलोचना छ । उनले व्यवसायको प्रमुख वाधक सरकार नै रहेको पुष्टि गर्ने उद्देश्यसहित आक्रमण गरे ।
तर प्रधानमन्त्री ओली निकै रक्षात्मक रुपमा प्रस्तुत भएर भाषण गरेका थिए । “यो सरकार नै तपार्इंहरुको हो । तपार्इंहरुलाई संरक्षण नगर्ने कुरै छैन ।” प्रधानमन्त्रीले ठीक आधा घण्टा भाषण गरे । उनले नेपालीसँग औषधिदेखि डुंगा निर्माणसम्म निकै पहिले देखिकै मौलिक ज्ञान रहेको प्रसंगविहीन कुरा उठाए तर बजारको अभाव, औद्योगिक उत्पादनमा देखिएका समस्या समाधान जस्ता विषयमा एक शब्द बोलेनन् ।
मुरारकाले भने, “अत्यन्त दुख कष्ट, बाधा खेपेर उद्योग व्यवसाय सञ्चालन गर्ने हामी उद्यमी व्यवसायीले के त्यस्तो पाप गर्यौं जसको फल आज हामी भोग्न वाध्य भएका छौं । सम्माननीय प्रधानमन्त्रीज्यू, हाम्रा उद्योग परिसरमा किन र कहिलेसम्म प्रहरी परेड हुन्छ ?”
सरकारी पक्षले व्यवसायीलाई पर्याप्त सफाइको मौका समेत नदिई कसैको वहकाव र उक्साहटमा छापा मार्ने, कालोबजारीको विल्ला भिराइ नियन्त्रणमा लिने र मुद्दा चलाउने सरकारी रवैयालाई महासंघका अध्यक्षले प्राकृतिक न्यायको सिद्धान्त विपरित रहेको दावी गरे ।
प्रधानमन्त्री ओलीले पुराना, किरा लागिसकेका ऐन पल्टाएर व्यवसायीलाई कारवाही नगर्ने प्रतिवद्धता जनाए । “ऐनमा किरा लागिसकेको छ, पढ्न सक्ने अवस्था पनि छैन, अब ती ऐनले काम दिँदैनन्,” उनले भने, “आजको आवश्यकतालाई हेरेर कानुन बनाउनु पर्छ । हामी हिट्लरको जमानामा छैनौं, लोकतान्त्रिक पद्दतिमा छौं ।”
महासंघका अध्यक्षले सरकारले व्यवसायीलाई गम्भीर अपराधीलाई भन्दा पनि कडा रुपमा कारवाहीको प्रक्रिया थालेको भनेर आलोचना गर्दा प्रधानमन्त्री सुनिरहेका थिए । उनले निजीक्षेत्रको आलोचना पछि एउटै वाक्यमा भने तपाईहरुलाई हामी संरक्षण गर्छाैं ।

﻿काठमाडौं । बैंक तथा बित्तिय संस्थामा अध्यक्ष तथा प्रमुख कार्यकारी अधिकृतले निश्चित समयभन्दा बढी पदमा बस्न नपाउने भन्ने संशोधनले मान्यता नपाउने भएको छ । यस्ता संस्थाका उपल्लो पदमा पदावधी तोकिनु पर्छ भन्ने सिफारिश सहितको बैंक तथा बित्तिय संस्था सम्बन्धि ऐन (वाफिया)को विधानमा विपरित निर्णय भएको थाहा भएको छ ।
विधेयकमा देखिएको विवादमा लामो समयको बहस र छलफलपछि सहमति जुटाउँदै संसदको अर्थसमितिद्धारा गठित उपसमितिले आफ्नो प्रतिवेदन समिति समक्ष चाडै बुझाउने भएको छ । एकै व्यक्ति लामो समयसम्म बैक तथा बित्तिय संस्थाको अध्यक्ष तथा प्रमुख कार्यकारी अधिकृत हुन नपाउने प्रस्तावित बुँदालाई हेरफेर गरेपछि उपसमितिमा सहमति भएको हो ।
स्रोतका अनुसार उक्त ब्यवस्था नेपालको सन्दर्भमा समयसापेक्ष नदेखिएको र अन्तर्राष्ट्रिय अभ्यास अनुरुप पनि नपाइएपछि उपसमितिले त्यसमा हेरफेर गरेको हो । उपसमितिका एक सदस्यले बाह्रखरीसँग भने, “अर्थ मन्त्रालयले गहन अध्ययन नै नगरी राष्ट्र बैंकका उपल्लो दर्जा र अवकास हुन लागेका कर्मचारीको दबाबमा यस्तो प्रस्ताव आएको देखियो, त्यसैले यो प्रस्ताव खारेज गरिएको छ ।” यस्तो प्रस्ताव पारित भएको खण्डमा राष्ट्र बैंकबाट अवकाशप्राप्त अधिकारीका लागि सीईओ तथा ठूलो मौका प्राप्त हुने थियो ।
उपसमितिको यो निर्णयसँगै सीईयओ तथा संचालकको कार्यकालमा अब समयसीमा लाग्ने छैन । ती सदस्यका अनुसार लामो समयसम्म एउटै व्यक्ति संचालक र प्रमुख कार्यकारी पदमा रहँदा आफूहरु अवसरबाट बन्चित हुनुपर्ने वातावरण भएकाले त्यसलाई रोक्न सरकारी बैंककै कर्मचारीहरुको दबाब अर्थले झेल्न नसकेको देखियो ।
प्रस्तावित विधेयकमा बैंक तथा बित्तिय संस्थाका अध्यक्ष एवं सञ्चालकको पदावधी, प्रमुख कार्यकारी अधिकृतको कार्यकाल, ट्रेड युनियन, सेयरको प्राथमिक निष्कासनमा बैंकका कर्मचारीले सेयर नपाउनेलगायतका विषयमा सांसदहरूबीच मतभेद देखिएको थियो ।
राष्ट्र बैंकले एकै व्यक्ति लामो समय अध्यक्ष तथा सीईओ भएका संस्थाहरुको संस्थागत सुशासनको अवस्था कमजोर रहेको निष्कर्ष निकाल्दै कार्यकाल तोक्ने व्यवस्था गर्न प्रस्ताव गरेको थियो । सहमति जुटे लगत्तै समिति प्रतिवेदन लेखनको अन्तिम चरणमा पुगेको समिति संयोजक दीपक कुईंकेलले जानकारी दिए । उनले भने, “केही दिनपछि नै हामी सहमतिका आधारमा बनेको प्रतिवेदन समिति समक्ष बुझाउदै छौं ।”
प्रस्तावित विधेयकमा व्यवस्था गरिएका विभिन्न विषयमा सांसदहरूको मत बाझिएपछि सांसद कुईंकेलको संयोजकत्वमा अर्थसमितिले गतवर्ष माघ ४ मा उपसमिति गठन गरेको थियो । विवादित विषय टुङ्याएर १५ दिनभित्र प्रतिवेदन बुझाउन निर्देशन पाएको उपसमितिले करिब ३ महिना हुनलाग्दा पनि प्रतिवेदन तयार गर्न सकेको छैन । उपसमितिमा संयोजक कुईंकेल सहित सांसदहरु उदय राणा, इच्छाराज तामाङ, गोपाल दहित, केदार सञ्जेल, गोमा कुवर र बिमल केडिया सदस्य रहेका थिए । अध्ययन भ्रमणमा फिलिपिन्स पुगेको उपसमितिको टोलीले फर्किएलगत्तै प्रतिवेदनलाई अन्तिम रुप दिन लागेको हो ।
यसअघि सांसद इच्छाराज तामाङले विधेयकमा गरिएको नयाँ व्यवस्थाको तीव्र आलोचना गर्दै संसोधन प्रस्ताव उपसमितिमा दर्ता गराएका थिए । सिभिल बैंकका अध्यक्षसमेत रहेका सांसद तामाङले बैंक तथा बित्तिय संस्थाका अध्यक्ष तथा प्रमुख कार्यकारी अधिकृतको कार्यकाल तोक्ने प्रस्ताव खारेज गर्नुपर्नेलगायतका करिब ४ दर्जन बुँदामा संसोधनको प्रस्ताव समेत गरेका थिए ।
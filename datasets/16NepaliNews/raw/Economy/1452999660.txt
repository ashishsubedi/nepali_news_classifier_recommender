
﻿प्रकटकुमार शिशिर/नयाँ पत्रिकाकाठमाडौं ३ माघ
नेपाल आउने लक्जरियस टुरिस्टलाई लक्षित गर्दै नेपालका ३ ठूला व्यावसायिक समूहले नगरकोटमा लक्जरी इको रिसोर्ट निर्माण थालेका छन् । रिसोर्टमा थाइल्यान्डको अन्तर्राष्ट्रिय चेन रिसोर्ट इपिकुरियन होटल्स एन्ड लाइफस्टाइलको व्यवस्थापन साझेदारी हुनेछ ।
भक्तपुरको नगरकोटमा विशाल ग्रुप, गोल्छा अर्गनाइजेसन र पृथ्वीबहादुर पाँडे समूहको करिब १ अर्ब लगानीमा ‘द लिफ नगरकोट’ रिसोर्ट सञ्चालनमा आउन लागेको हो । सन् २०१६ अन्त्यतिर सञ्चालन हुने गरी रिसोर्टको काम अघि बढेको छ । रिसोर्ट पातको आकारमा निर्माण हुने व्यवस्थापनले जनाएको छ ।
विशाल ग्रुपका निर्देशक अनुज अग्रवालले नगरकोटमा पहिलोपटक निर्माण गरिने लक्जरी रिसोर्टको अवधारणासहित काम भइरहेको बताए । नेपाल आउने अधिकांश लक्जरियस टुरिष्टका लागि उचित ठाउँ नभएपछि उनीहरूलाई नै लक्षित गरी लक्जरी इको रिसोर्ट सञ्चालन गर्न लागिएको उनले जानकारी दिए ।
‘नेपालमा लक्जरी टुरिस्ट कम आउँछन, तर बस्न उचित ठाउँ छैन,’ उनले भने, ‘एउटा लक्जरी टुरिस्टले बजेट टुरिस्टभन्दा १० गुणा बढी खर्च गर्छ, त्यसैले उनीहरूका लागि पर्याप्त सुविधासहितको रिसोर्ट खोल्न लागेका हौँ ।’
९० रोपनीमा निर्माण हुने रिसोर्टमा ९० करोडदेखि १ अर्बसम्मको लगानी हुनेछ । ४५ वटा प्राइभेट भिल्ला रहने रिसोर्टमा पर्यटकलाई आवश्यक सबै सुविधा हुने अग्रवालले जानकारी दिए । ‘रिसोर्ट करिब १ वर्षे अवधिमा सञ्चालनमा ल्याउने गरी काम भइरहेको छ,’ उनले भने ।
रिसोर्टमा अर्गानिक तरकारीदेखि स्थानीय उत्पादन प्रयोगमा ल्याइनेछ । ‘रिसोर्टको जग्गामा अर्गानिक तरकारी उत्पादन गरी प्रयोगमा ल्याइनेछ भने स्थानीय उत्पादनलाई प्राथमिकतामा राखेर सञ्चालन गर्छाैं,’ उनले भने ।
डाँडाकाँडा र हिमशृंखला भएकाले नगरकोट पर्यटकको पहिलो गन्तव्य बनिरहेको सन्दर्भमा रिसोर्ट सञ्चालनकै समयदेखि शतप्रतिशत अकुपेन्सी हुने विश्वास व्यवस्थापनको छ ।
‘नेपालमा पर्यटक आगमन जति बढ्दै जान्छ, सोहीअनुसारको भौतिक पूर्वाधार पनि आवश्यक छ’, अग्रवालले भने, ‘नेपालमा पर्यटनको व्यापक सम्भावना छ, अबको लगानी पर्यटनका लागि हुनुपर्छ ।’ दीर्घकालीन नाफा दिने र सुरुमा गरिएको लगानी पछिसम्म रहने हुँदा यस क्षेत्रलाई प्राथमिकतामा राखिएको उनको भनाइ छ ।
‘हामी पहिलोपटक पर्यटन क्षेत्रमा प्रवेश गरेका हौँ, अन्य क्षेत्रमा पनि लगानी भइरहेको छ, तर अबको लगानी पर्यटनतिर बढ्छ,’ उनले भने ।
सन् २०१५ को अन्त्यतिर नै रिसोर्ट सञ्चालनमा ल्याइने तयारी भए पनि विविध कारणले एक वर्ष ढिला भएको व्यवस्थापनले जनाएको छ । इपिकुरियन होटल्स एन्ड लाइफस्टाइलले थाइल्यान्डसँगै, सिंगापुर, हङकङ, भारत, माल्टा, माल्दिभ्स, श्रीलंकालगायत मुलुकमा पनि आफ्नो सहभागिता जनाइसकेको छ ।

﻿
सचेन गौतम/नयाँ पत्रिकाकाठमाडौं, १४ माघ
जलविद्युत्, सडक, विद्युत् प्रसारण लाइनलगायतका पूर्वाधार आयोजना निर्माणका लागि रूख कटानमा सहजता आउने भएको छ । वातावरणीय प्रभाव मूल्यांकन (इआइए)मा उल्लेख भएका रूख कटानको स्वीकृतिका लागि वन मन्त्रालयले मन्त्रिपरिषद्मा सीधै प्रस्ताव लान पाउने भएको हो । अहिले रूख कटान स्वीकृतिमा वातावरण र वन मन्त्रालय संलग्न हुने र त्यसमा १ वर्षसम्म लाग्ने अवस्था छ ।
जनसंख्या तथा वातावरण मन्त्रालयले इआइए प्रतिवेदनलाई स्वीकृत गर्छ । इआइए गर्दा र यसको अन्तिम स्वीकृति गर्दा वन मन्त्रालयको सहभागिता र स्वीकृति अनिवार्य गरिएको हुन्छ । रूख कटानका लागि स्वीकृति लिन एक वर्षसम्म लाग्ने गरेको छ, जसले विकास आयोजना प्रभावित भएका छन् ।
मन्त्रिपरिषद्ले गठन गरेको पूर्वाधार आयोजना अनुगमन तथा निर्देशन उच्चस्तरीय समितिको मंगलबारको बैठकले यस्तो निर्णय गरेको हो । समितिको संयोजकमा उपप्रधानमन्त्री एवं भौतिक पूर्वाधारमन्त्री विजयकुमार गच्छदार, उपप्रधानमन्त्री एवं स्थानीय विकासमन्त्री कमल थापा, उपप्रधानमन्त्री एवं ऊर्जामन्त्री टोपबहादुर रायमाझी, अर्थमन्त्री विष्णुप्रसाद पौडेललगायत सदस्य छन् ।
समितिले रूख कटानका लागि उल्लेख भएको रूखको संख्यामा १० प्रतिशत तल­–माथि भएमा स्वीकृतिका लागि पुन: मन्त्रिपरिषद्बाट स्वीकृति लिनु नपर्ने निर्णय गरेको छ । हाल इआइएमा उल्लेख भएको संख्याभन्दा बढी या घटी रूख कटान गर्नुपर्नेमा पुरक इआइए गर्नुपर्दा आयोजना लम्बिरहेका छन् । रूख कटानमा रहेको प्रक्रियागत झन्झटले पूर्वाधार निर्माण प्रभावित हुन नदिन यस्तो निर्णय गरिएको समितिले जनाएको छ ।
इआइएमा उल्लेख भएअनुसार रूख कटानको स्वीकृति लिन वन मन्त्रालयबाट सीधै मन्त्रिपरिषद्मा प्रस्ताव लैजाने निर्णय भएको जानकारी अर्थ मन्त्रालयका प्रमुख आर्थिक सल्लाहकार प्रा.डा. गोविन्द नेपालले दिए । ‘इआइए गर्दा नै काटिने रूखको संख्या तय भइसकेको हुन्छ, त्यसैले इआइएमा स्वीकृत भएका रूख कटानका लागि सहमति दिन वन मन्त्रालयले मन्त्रिपरिषद्मा सीधै प्रस्ताव लैजानेहाल यसरी लिनुपर्छ रूख कटानको स्वीकृति
कुनै जलविद्युत् आयोजनाले इआइएमा स्वीकृति भएका रूख कटानका लागि सुरुमा विद्युत् विकास विकासमा निवेदन दिन्छ । विभागबाट करिब ७ वटा टेबुलमा फाइल घुमेर ऊर्जा मन्त्रालयमा जान्छ । ऊर्जामा फाइल ४ वटा टेबुलमा घुम्छ । त्यसपछि ऊर्जाले फाइल वन मन्त्रालयमा पठाइदिन्छ । वन मन्त्रालयमा तीनवटा टेबलमा फाइल घुमेपछि वन विभागमा जान्छ । विभागमा पनि कम्तीमा तीनवटा टेबलमा फाइल घुम्छ । त्यसपछि विभागले जिल्ला वन कार्यालयमा फाइल पठाउँछ । कार्यालयको प्रक्रिया पूरा गर्न कम्तीमा पनि तीनवटा टेबलमा फाइल घुम्नुपर्छ । जिल्लाले इलाका वन कार्यालयमा फाइल पठाइदिन्छ । इलाका वनले सामुदायिक वन उपभोक्ताको फाइल पठाइदिन्छ । गाविस/नगरपालिकाले स्वीकृति दिएपछि उपभोक्ताको साधारणसभाले स्वीकृति दिन्छ । फेरि सोही प्रक्रिया पूरा गरी फाइल स्वीकृतिका लागि वन मन्त्रालय हुँदै मन्त्रिपरिषद्मा प्रस्ताव जान्छ । मन्त्रिपरिषद्ले स्वीकृति दिएपछि सम्बन्धित आयोजना र वन विभागबीच रूख कटान तथा वन क्षेत्रको जग्गा प्रयोगका लागि सम्झौता हुन्छ । अन्य विकास परियोजनाका लागि रूख कटान गर्नुपर्दा पनि यही प्रक्रिया पालना गर्नुपर्छ ।
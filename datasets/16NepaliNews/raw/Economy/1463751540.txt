
﻿काठमाडौं, ७ जेठ । समाजवाद उन्मुख बजेट ल्याउने तयारी गरिरहेको सरकारले राज्यमाथि दीर्घकालीन भार पर्ने कार्यक्रमलाई उच्च प्राथमिकतामा राखेको छ । सामाजिक सुरक्षाका नाममा राज्यलाई दीर्घकालीन भार पर्ने गरी सरकारले ‘पपुलिस्ट’ बजेट ल्याउने तयारी गरिरहेको अर्थ मन्त्रालय स्रोतले जनाएको छ ।
सामाजिक सुरक्षा भत्ता वृद्धि, गाविस, नगरपालिका र जिविसको अनुदान वृद्धि, निर्वाचन क्षेत्र विकास कार्यक्रमको रकम बढोत्तरीले राज्यको ढुुकुटीमा दीर्घकालीन भार थप्नेछ । अर्थ मन्त्रालयका अधिकारी राज्यलाई दीर्घकालीन रूपमा ठूलो भार पर्ने गरी नयाँ कार्यक्रम आउने हो कि भन्ने चिन्तामा छन् । “राजनीतिक दललाई त्यसले निकै फाइदा गर्छ तर दीर्घकालमा मुलुक हार्नेछ,” एक अधिकारीले भने, “ग्रिसको आर्थिक संकट राज्यको ठूलो भार अनुत्पादक क्षेत्रमा दीर्घकालसम्म गइरहेपछि आएको हो ।”
हाल सामाजिक सुरक्षा भत्ताबापत १६ अर्ब ४५ करोड रुपैयाँ खर्च भइरहेको छ । अन्य क्षेत्रका ७० वर्ष तथा कर्णाली र ६० वर्षे दलित वृद्धवृद्धा, अपांग, एकल महिला, सीमान्तकृत आदिवासी जनजाति, दलित बालकालिकाका हकमा एक दम्पतीका दुई बच्चाका लागि बाल संरक्षण अनुदान दिइने गरेको छ ।
अर्थ मन्त्रालय स्रोतका अनुसार ०५१ मा एमाले आफंैले सुरु गरेको कार्यक्रम भएकाले आगामी वर्ष पनि सामाजिक सुरक्षा कार्यक्रमको अकार बढ्नेछ । यसरी अनुत्पादनक क्षेत्रमा ठूलो रकम जाँदा त्यसले राज्यलाई ठूलो भार पार्ने देखिन्छ । अहिले विभिन्न किसिमका सामाजिक सुरक्षासँग सम्बन्धित ३४ कार्यक्रमको रकम १३ निकायमार्फत जाने गरेको छ ।
“बजेट ठूलो आकारको भन्दा पनि अनुत्पादक क्षेत्रमा जाने रकमको हिस्सा बढ्ने हो कि भन्ने अहिलेको मुख्य चिन्ता हो,” अर्थ मन्त्रालयका पूर्वप्रमुख आर्थिक सल्लाहकार केशव आचार्यले भने, “पूर्वाधार विकासका आयोजनामा जति नै रकम बढे पनि त्यसले दीर्घकालमा अर्थतन्त्रमा सकारात्मक असर देखाउँछ ।” उनले स्थानीय निकायमा जाने पैसा र विकासका प्रारुप तयार गर्दा जग्गा प्राप्तिमा देखिएको कार्टेलिङ खतरनाक रूपमा अघि आएको बताए ।
“पूर्वाधार निर्माण मध्यपहाडी लोकमार्ग, फास्ट ट्र्याकजस्ता आयोजनामा सानो–सानो रकम छुट्ट्याएर काम गर्नुभन्दा ठूलो रकम दिएर छिटो काम सके त्यसले राजस्व असुलीमा ठूलो सहयोग पुग्छ, यसले राज्यको स्रोत पनि बलियो हुन्छ,” उनले भने, “तर सबै सरकार जहिले पनि बजेट निर्माण गर्दा टुक्रे कार्यक्रम र बजेट छर्नेतर्फ केन्द्रित भएको देखिन्छ । यसले राज्यलाई दीर्घकालीन भार थपिँदै गएको छ ।”
निर्वाचन क्षेत्र पूर्वाधार विकास कार्यक्रमका लागि डेढ करोड र निर्वाचन क्षेत्र विकास कार्यक्रमका लागि २० लाख गरी ४ अर्ब ८० करोड रुपैयाँ जाने गरेको छ । आगामी वर्ष ती दुबै कार्यक्रममा १० अर्ब २० करोड ५० रुपैयाँ राज्यका लागि दीर्घकालीन भारका रूपमा थपिनेछ । त्यसैगरी, गाविस, जिविस र नगरपालिकामा जाने अनुदान पनि प्रभावकारी रूपमा उपयोग भएको देखिँदैन । यी निकायमा करिब ३० अर्ब रुपैयाँ बजेट विनियोजन हुँदै आएको छ ।
अधिकांश रकम टुक्रे आयोजनामा जाने भएकाले धेरै रकम राजनीतिक दलकै मिलोमतोमा खर्च हुने गरेको छ । यी निकायमा जाने रकम खण्डित योजनामा बाडिँदा त्यसको प्रभाव मुलुकको उत्थानमा खासै देखिँदैन ।
कृषिक्षेत्रमा पनि नयाँखालका कार्यक्रम ल्याएर अनुदान बढाउने सम्भावना छ । अहिले कृषकलाई बैंकबाट ६ प्रतिशतमा ऋण उपलब्ध गराउने र ४ प्रतिशत सरकारले अनुदान दिने कार्यक्रम सञ्चालनमा छ । त्यसका लागि चालू वर्षमा १ अर्ब छुट्ट्याइएको छ । सरकारले बाली बिमा, स्वास्थ्य बिमाजस्ता कार्यक्रममा जोड दिइरहेको छ । ती कार्यक्रमलाई विस्तार गरी ठूलो रकम विनियोजन गर्ने सम्भावना पनि त्यत्तिकै छ ।
राष्ट्रिय योजना आयोगका पूर्वसदस्य डा. स्वर्णिम वाग्लेले अहिलेको चुहावट र गल्ती प्रणालीलाई नसुधारी सामाजिक सुरक्षाका कार्यक्रममा रकम बढाउने र नयाँ कार्यक्रम थप्नु भनेको प्रत्युत्पादक, अदूरदर्शी र गैरजिम्मेवार कदम भएको बताए । “मौजुदा चुहावट प्रणालीलाई सुधार गरिँदैछ भन्ने प्रत्याभूति नगरी थप कार्यक्रम आउनु लोकरिझ्याइँ हो,” उनले भने, “अनुत्पादक क्षेत्रमा बिनाकारण रकम बढाउनु जनता र राष्ट्रप्रति गद्दारी हो ।”
यस्तो पद्धति अन्त्य गर्न ‘बजेटरी डिसिप्लेन’ राख्न आवश्यक छ र त्यसका लागि आचारसंहिताले मात्रै निरुपण नहुने भएकाले कानुन नै बनाउनुपर्नेमा उनको जोड छ । “दीर्घकालीन प्रभाव देखिने पूर्वाधारका कार्यक्रममा भनेजति रकम विनियोजन गरिए पनि त्यसले दीर्घकालमा मुलुकको समृद्धिमा सहयोग गर्ने र अन्ततः आर्थिक वृद्धिमा टेवा पुग्नेछ,” उनले भने ।
  दीर्घकालीन भार पर्ने कार्यक्रममा धेरै बजेट        
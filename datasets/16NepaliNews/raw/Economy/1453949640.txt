
﻿
सरोज शर्मा/नयाँ पत्रिकापाँचथर, १४ माघ
पूर्वी पहाडी जिल्ला पाँचथर र ताप्लेजुङ जिल्लामा पशु बिमाका लागि अनुमति लिएका संस्थाले अभिकर्ता परिचालन गर्न नसक्दा पशु बिमा शून्य भएको छ । दुई जिल्लाका लागि अनुमति लिइएको नेगो इन्स्योरेन्सको कार्यालय पूर्वमा विराटनगरमा मात्रै छ । तर, कम्पनीले पूर्वको इलाम, पाँचथर र ताप्लेजुङका कृषकलाई सेवा दिनुपर्नेमा अभिकर्ता
राखिएको छैन ।
कार्यालय टाढा भएपछि सम्बन्धित जिल्लाका कृषकलाई समस्या भएको हो । पछिल्लो समय इलाममा शाखा विस्तार गरिए पनि पाँचथर र ताप्लेजुङमा अवस्था उस्तै छ । विराटनगरमा रहेको कार्यालयले पहाडी क्षेत्रका दुर्गम बस्तीसम्म पहुँच
विस्तार गर्न नसक्नु र पशु तथा बाली बिमा गर्न चाहने किसान बिमाबारे जानकार नहुँदा कार्यक्रम प्रभावकारी नभएको हो ।
अघिल्लो वर्ष जिल्ला पशु सेवा कार्यालयको समन्वयमा पाँचथरका विभिन्न ठाउँका कृषकले २ सय १४ पशु बिमा गरेका थिए । तर, यो वर्ष भने कसैले पनि बिमा नगरेपछि संख्या शून्यमा झरेको छ । कृषि तथा पशुपक्षी बिमा गर्न मान्यता लिएको कम्पनीले अभिकर्ता नियुक्त गर्न नसक्दा समस्या भएको हो ।
‘अभिकर्ता नै नभएपछि बिमा गराउन चाहनेले समेत काम लिन पाएका छैनन्,’ वरिष्ठ पशु विकास अधिकृत डा. मोगलप्रसाद साहले भने, ‘पशु सेवा कार्यालयले मात्रै काम गर्न जनशक्ति अभाव छ ।’
जिल्लामा काम गर्ने भन्दै जिल्ला कृषि विकास कार्यालयमा सम्पर्क कार्यालय राखिए पनि किसानको पहुँच पुग्न नसकेको उनले बताए । जिल्लाका धेरै किसानलाई पशुपक्षी र बालीको बिमा हुन्छ भन्ने विषयमा जानकारी नभएको उनको भनाइ छ ।
जिल्ला पशु सेवा कार्यालय मातहतका ११ सेवाकेन्द्र हाल जिल्लाका विभिन्न क्षेत्रमा क्रियाशील छन् । कार्यालयको प्रस्तावमा सेवा केन्द्रमार्फत बिमा गराउन सके जिल्लाभर सेवा दिन सकिन्छ । तर, बिमा गर्ने जिम्मेवारी लिएका कम्पनीले काम नगर्दा कार्यक्रम प्रभावकारी हुन नसकेको स्थानीय बताउँछन् ।
नेगो इन्स्योरेन्सका कृषिविज्ञ अनुपलाल साहले जिल्लामा कम्पनीको शाखा विस्तार तयारी भइरहे पनि तत्काल काम अघि बढाउने अवस्था नरहेको बताए । ‘हामीले इलाममा शाखा खोलेका छौँ,’ उनले भने, ‘पाँचथरमा पनि खोल्ने तयारी थालेका छौँ, दुवै स्थानमा शाखा भएपछि किसानलाई पशुबिमा गराउन सहज हुनेछ ।’
जिल्लामा सयौँको संख्यामा पशु बिमा गराउन चाहने किसान भए पनि अभिकर्ता वा बिमा गर्न आधिकारिक मान्यता पाएका कुनै कम्पनीले सम्पर्क नगरेको स्थानीय बताउँछन् । जिल्लामा हालसम्म बाली बिमासम्बन्धी कुनै काम भएको छैन भने पशु बिमामा अघिल्लो वर्ष थोरै कार्यक्रम लगिएको थियो ।
जिल्ला पशु सेवा कार्यालय र जिल्ला कृषि विकास कार्यालयको सहकार्यमा कम्पनीले काम गर्ने भए पनि कृषकलाई थप झन्झट मात्रै थपेको छ । अघिल्लो वर्ष बिमा गरेका कृषकले दाबी गरेको बिमा रकम लिन झन्झट व्यहोर्नुपरेको गुनासो गर्छन् ।
‘जिल्लामा पशु बिमा गराउन कार्यालय नै छैनन् सोही कारण बिमा दाबीभुक्तानीका लागि खर्च धेरै गर्नुपर्छ । बिमा भुक्तानी पाउने रकम थोरै हुनु र प्रक्रिया झन्झटिलो भएपछि यसअघि बिमा गरेका कृषकसमेत पछि हट्न थालेका छन्,’ स्थानीयको भनाइ छ ।
सरकारी प्रावधानअनुसार कृषकले बाली, पशुपक्षी, माछालगायत क्षेत्रमा बिमा गराउन सक्छन् । कृषकले चाहेअनुसार सम्बन्धित ठाउँमै पुगेर बिमा गर्नुपर्ने भए पनि कृषकका घरघरमा पुग्न कम्पनीले चासो देखाएको छैन ।
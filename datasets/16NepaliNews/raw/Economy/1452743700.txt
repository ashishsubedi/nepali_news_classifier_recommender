
﻿९० प्रतिशत बाच्छी जन्मने ग्यारेन्टी भएको वीर्य डेनमार्कबाट ल्याउने तयारीअजित अधिकारी/नयाँ पत्रिकाकाठमाडौं, ३० पुस
सरकारका प्रमुख अंगहरू चार महिनादेखि नाकाबन्दी खुलाउन र भूकम्पपछिको पुनर्निर्माण योजना बनाउन केन्द्रित छन् । तर, कृषि मन्त्रालयबाट फुटेर भर्खरै गठन भएको पशुपक्षी विकास मन्त्रालयमातहतको दुग्ध विकास बोर्ड भने बाच्छी मात्रै जन्मने वीर्यको खोजीमा लागेको छ ।
मन्त्रालय नफुट्दै कृषिमन्त्री हरिबोल गजुरेलले आगामी दुई वर्षभित्र मुलुकलाई दूधमा आत्मनिर्भर बनाउने घोषणा गरेपछि बोर्ड झन् तातेको छ । बोर्डका कार्यकारी निर्देशक बाबुकाजी पन्तले माघ पहिलो सातासम्म अमेरिकी वा युरोपेली देशले उत्पादन गरेको वीर्य खरिदबारे निर्णय हुने बताए । ‘सायद डेनमार्कबाट वीर्य ल्याउँछौँ होला,’ उनले भने ।
बोर्डले ग्लोबल टेन्डरमार्फत उन्नत जातको गोरुबाट विकास गरिएको वीर्य खरिद गर्न लागेको हो । ‘हामीले खरिद गर्ने वीर्य यहाँका गाईमा कृत्रिम गर्भाधान गराउँछौँ । उक्त वीर्य प्रयोग गरिएका गाईले ९० प्रतिशतसम्म बाच्छी नै जन्माउने ग्यारेन्टी हुन्छ,’ उनले भने । धेरै बाच्छी जन्मेपछि दूध उत्पादन बढ्ने र मुलुकलाई दूधमा आत्मनिर्भर बनाउन मद्दत पुग्ने बोर्डले जनाएको छ ।
पन्तका अनुसार ८ हजार डोज वीर्य खरिदका लागि टेन्डर भएको छ । त्यसमा ४ हजार डोज होलिस्टेन र ४ हजार डोज जर्सी जातका गोरुबाट उत्पादित वीर्य खरिद हुनेछ ।’ एक डोजले एउटा गाईमा कृत्रिम गर्भाधान गराउन सकिन्छ । युरोप, अमेरिकामा बाच्छी मात्रै जन्माउने ग्यारेन्टी गरिएका वीर्य बिक्री गर्ने कम्पनी नै छन् ।
‘विदेशमा रहेका विभिन्न कम्पनीले प्राकृतिक वीर्यमा रहेको एक्स र वाई क्रोमोजोमलाई आवश्यकताअनुसार सम्मिश्रण गरी बाच्छो मात्रै जन्मने र बाच्छी मात्रै जन्मने वीर्य बनाएर राख्छन्,’ उनले भने, ‘त्यसमध्ये हामीले बाच्छी मात्रै जन्मने वीर्यको माग गरेका हौँ ।
बोर्डले प्रतिडोज २ हजार सात सयदेखि ३ हजार रुपैयाँसम्म खर्चेर वीर्य खरिद गर्दै छ । तर, किसानलाई भने प्रतिडोज २५ रुपैयाँमा उपलब्ध गराउने उनले जानकारी दिए । मुलुकभरका सबै किसानलाई उक्त वीर्य उपलब्ध गराउन नसक्ने बोर्डले जनाएको छ । खासगरी व्यावसायिक रूपमा गाई पालन भएका फार्म हाउसका होलस्टेन र जर्सी जातका गाईमा प्रयोग गरिने पन्तले जानकारी दिए ।
‘ठूला फार्ममा रहेका गाईलाई वीर्य उपलब्ध गराउने सोचमा छौँ । त्यस्तै केन्द्रीय दुग्ध सहकारी संघसँग समन्वयमा गाउँ–गाउँमा रहेका किसानलाई उपलब्ध गराउनेछौँ,’ उनले भने । बोर्डले तीन वर्षअघि अमेरिकाबाट ६ सय डोज वीर्य खरिद गरी सफल परीक्षण गरिसकेको छ । पन्तले भने, ‘त्यसबाट ९२ प्रतिशत बाच्छी मात्रै जन्मे । त्यसैले यसपटक फेरि हामीले प्रयोग गर्न लागेका हौँ ।’
बाच्छी किन चाहियो ?
दुग्ध विकास बोर्डका अनुसार हाल मुलुकभर खपतको तुलनामा दूध उत्पादन न्यून छ । मुलुकमा दैनिक ११ लाख लिटर दूधको माग हुन्छ । तर, दूध बढी उत्पादन हुने कात्तिकदेखि माघसम्म ८ लाख ७५ हजार लिटर मात्रै आपूर्ति हुँदै आएको छ । माघदेखि असोजसम्म ६ लाख ७५ हजार लिटर मात्र उत्पादन हुँदै आएको छ । त्यसैले दूध उत्पादन बढाउनु जरुरी छ ।
नेपालीहरूले तोकिएको मात्रामा दूध खपत नगर्दा उत्पादनमा ठूलो चाप परेको छैन । बोर्डका अनुसार एक व्यक्तिले एक दिनमा स्वस्थ रहन २ सय ५० ग्राम दूध सेवन गर्नुपर्छ, तर हाल १ सय ६४ ग्राम मात्रै सेवन गरिरहेका छन् । यदि प्रत्येक नेपालीले आवश्यकताअनुसार दूध खपत गर्ने हो भने हालको उत्पादनमा दैनिक १५ लाख लिटर थप आपूर्ति गर्नुपर्छ ।
मुलुकमा बर्सेनि ८ प्रतिशतले खपत बढ्दै गए पनि उत्पादन ४ प्रतिशतले मात्रै बढ्ने गरेको बोर्डको तथ्यांक छ । त्यसैले उत्पादन क्षमता बढाउन बाच्छी मात्रै जन्माउने वीर्य ल्याउने तयारी गरिएको बोर्डको दाबी छ ।३५ महिनापछि प्रतिफल
बोर्डले फागुन पहिलो साताबाट बाच्छी मात्रै जन्माउने वीर्यबाट गाईलाई कृत्रिम गर्भाधान गराउने जनाएको छ । यस्तो गर्भाधान गराएको ९ महिनापछि बच्चा जन्मन्छ । कृत्रिम गर्भाधानमार्फत स्वदेशी गाईबाट जन्मिएको बाच्छी १५–१६ महिनामै गर्भिणी योग्य हुन्छन् । त्यसपछि ९ महिनासम्म गर्भ बोकेर ब्याउँछन् । यसरी ब्याएको गाईले दैनिक कम्तीमा २० लिटर दूध दिने बोर्डले जनाएको छ, जुन स्वदेशी गाईको तुलनामा दोब्बर हो । यस्ता बाच्छीले दूध दिन थालेपछि दैनिक १ लाख ५० हजार लिटरसम्म थप उत्पादन गर्न सकिने बोर्डले जनाएको छ ।
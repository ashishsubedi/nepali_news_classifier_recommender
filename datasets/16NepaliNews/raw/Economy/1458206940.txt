
﻿भवानीश्वर गौतम –
खाँदा स्वादिलो मात्र होइन, भिटामिन, प्रोटिनजस्ता पोषक तत्त्व पनि पाइन्छ च्याउमा । त्यस्तै, च्याउलाई आलै, सुकाएर वा धुलो बनाएर सुपको रूपमा खान सकिन्छ । च्याउलाई मासुको विकल्प मानिन्छ । मासुले अनेक रोग निम्त्याउँछ, तर खान हुने च्याउ सम्पूर्ण रूपमा स्वस्थकर हुन्छ । च्याउले कतिपय रोगमा त औषधिको कामसमेत गर्छ । त्यसैले स्वास्थ्य चेतनासँगै आजकल धेरैको भान्सामा पाक्छ च्याउ ।
खपत बढेसँगै च्याउको व्यावसायिक खेती बढ्दै गएको छ । च्याउको व्यावसायिक खेती गर्नेहरू उत्साहित हुँदै गएका छन् । थोरै लगानीमा र तत्कालै लाभ लिन सकिने भएकाले च्याउ खेतीमा आकर्षण बढेको छ । च्याउ खेतीका लागि ठूलो क्षेत्रफल चाहिँदैन । त्यस्तै, च्याउ खेती गर्न धेरै पढेलेखेको हुनुपर्छ भन्ने पनि हुँदैन । आफ्नै घर–कम्पाउन्डमा समेत च्याउ खेती गर्न सकिन्छ ।
काठमाडौंमा लामो समयदेखि च्याउको व्यावसायिक खेती गर्दै आएका सुरेन्द्र गिरीका अनुसार उपत्यकाका तीन जिल्लामा मात्र पाँच हजारभन्दा बढीले व्यावसायिक च्याउ खेती गरिरहेका छन् । गिरीका अनुसार च्याउ खेतीसम्बन्धी प्राविधिक ज्ञान लिएर व्यवसाय गर्ने हो भने अन्य तरकारी खेतीबाट भन्दा राम्रो आम्दानी गर्न सकिन्छ ।
कम्तीमा दुई वर्ष मिहिनेत गरे काठमाडौंमा च्याउ खेतीबाट राम्रै आम्दानी गर्न सकिने व्यवसायीहरू बताउँछन् । कम शारीरिक परिश्रम र सानो क्षेत्रमा गर्न सकिने भएकाले च्याउ खेतीलाई परिवार व्यवसायको रूपमा पनि लिइन्छ । त्यसो त च्याउ खेती बारीमा मकै छरेजस्तो सजिलोचाहिँ हुँदैन । विचार पुर्‍याउन नसके घाटा हुन्छ, तर मिहिनेत गरे तुलनात्मक रूपमा धेरै फाइदा हुन्छ ।
नेपालको प्राय: सबै क्षेत्रमा च्याउ खेती गर्न सकिन्छ । सोसल डेभलपमेन्ट सेन्टर ‘सोडेक’का सञ्चालक ललन तिवारीका अनुसार च्याउ खेतीका लागि २४ डिग्रीसम्मको तापक्रम उपयुक्त हुन्छ । तराईमा वर्षमा दुई महिना र पहाडमा वर्षैभरि च्याउ खेती गर्न सकिन्छ । च्याउ खेती पराले वा ग्रिनहाउस टनेल बनाएर गर्न सकिने भएकाले व्यावसायिक किसानलाई कुनै समस्या नभएको उनको भनाइ छ ।
कृषि विकास मन्त्रालयका सहप्रवक्ता शंकर सापकोटाका अनुसार नेपालमा सन् २०१२–०१३ मा १६ लाख ५० हजार किलो च्याउ उत्पादन भएको थियो भने सन् २०१३–०१४ मा १६ लाख ७५ हजार किलो उत्पादन भएको थियो ।
नेपालमा हुने च्याउ
नेपालमा चार प्रजातिका च्याउको व्यावसायिक खेती गरिँदै आएको छ । गोब्रे, कन्य, दुधे र सिताके च्याउको नेपालमा व्यावसायिक खेती हुन्छ । नेपालमा छिटो र सजिलोसँग फलाउन सकिने च्याउ चाहिँ कन्य हो । कन्य च्याउमा नेपाल आत्मनिर्भरसमेत भइसकेको छ । यसका लागि चाहिने कच्चा पदार्थहरू पराल, बिउ, प्लास्टिक र औषधिसमेत नेपालमै पाइन्छ ।
नेपालमा अहिले उत्पादन भइरहेकाबाहेक अन्य प्रजातिका च्याउको पनि व्यावसायिक उत्पादनको अध्ययन भइरहेको छ । कुखुरापालन र गोलभेँडा उत्पादन गरिने स्थानमा समेत च्याउ खेती गर्न सकिन्छ । मौसमअनुसार ती स्थानमा फरक–फरक प्रजातिका च्याउ उत्पादन गर्न सकिन्छ । च्याउ उत्पादकलाई सरकारले पनि प्रोत्साहनस्वरूप ०७१ सालदेखि अनुदान सहयोग गर्दै आएको छ ।
नेपाली च्याउ विदेशमा
हावापानीका कारण नेपालमा उत्पादन हुने हरेक वस्तुको विदेशमा उच्च माग रहने गरेको छ । सिताके च्याउ खासमा जापानी च्याउ हो । तर, पछिल्लो समयमा नेपालमा उत्पादन हुने सिताके च्याउको माग अन्तर्राष्ट्रिय बजारमा बढ्दै गएको छ । त्यसैले सिताके च्याउ खेतीमा लाग्दा राम्रो आम्दानी गर्न सकिने सिताके च्याउ खेती गर्दै आएका महेन्द्र घोरासाइनेको भनाइ छ ।
घोरासाइनेका अनुसार फ्रेस सिताके च्याउको नेपालमा होलसेल बजार मूल्य प्रतिकिलो ६ सय रुपैयाँ छ । ड्राइको प्रतिकिलो पाँच हजार रुपैयाँ रहेको सिताके च्याउको सुप खान बनाइने धुलोको प्रतिकिलो १२ हजारसम्म पर्छ । उत्तिस, कटुसलगायतका काठका मुढामा लगाइने सिताके च्याउ एउटैको तौल तीन सय ग्रामसम्म हुन्छ ।
राम्रो आम्दानी
घोरासाइनेका अनुसार च्याउमा पहिलो वर्ष लगभग लगानी मात्र गर्नुपर्छ । त्यसैले धेरैजना आत्तिन्छन् । तर, मिहिनेत गरे दोस्रो वर्षबाटै आम्दानी नाफामा जान थाल्छ । सिताके च्याउका लागि २० लाख लगानी गरेमा चार/पाँच हजार मुढा तयार पार्न सकिन्छ । ती मुढाहरूबाट वर्षमा चार सय किलोसम्म च्याउ फलाउन सकिन्छ ।
कन्य, गोब्रे र दुधे च्याउका लागि भने यति ठूलो लगानी गर्नुपर्दैन । ललन तिवारीका अनुसार च्याउमा लगानी उठाएर ५० प्रतिशत नाफा गर्न सकिन्छ । सुकाएर पनि राख्न सकिने भएकाले च्याउमा गरेको लगानी खेर जाँदैन ।
ध्यान दिनुपर्ने कुरा
फाइदा हुने रहेछ भनेर ध्यान नदिई वा कुरो नबुझी च्याउ खेती गर्नु हुँदैन । कुन प्रजातिको च्याउ लगाउने हो त्यसबारे राम्रो जानकारी लिनु आवश्यक छ । किनकि प्रजातिअनुसार च्याउ लगाउने तरिका, चाहिने तापक्रम, व्यापारको सिजन र बजार मूल्य फरक–फरक छ । त्यस्तै, कच्चा पदार्थ पनि बेग्लै हुन्छ ।
च्याउ खेतीमा लाग्न चाहनेहरूका लागि सरकारले छोटो अवधिको तालिमसमेत दिने गरेको छ । कृषि अनुसन्धान परिषद् खुमलटारबाट च्याउ खेतीबारे धेरै जानकारी लिन सकिन्छ । त्यस्तै, शिक्षा मन्त्रालयअन्तर्गतको इभेन्ट परियोजनाले पनि मसरुम ग्रोअरको तालिम दिने गरेको छ ।

﻿नयाँ पत्रिकाकाठमाडौं, १६ पुस
वैशाख १२ गतेको भूकम्पबाट पीडित दुर्गम हिमाली क्षेत्रका बासिन्दालाई सहयोग पुर्‍याउन युरोपेली संघ (इयू)ले संयुक्त राष्ट्रसंघीय विश्व खाद्य कार्यक्रम (डब्लुएफपी)लाई ३४ करोड रुपैयाँ (३० लाख युरो) प्रदान गरेको छ । सो रकम भूकम्पपीडितलाई आश्रय र आपत्कालीन सहयोग सामग्रीको आपूर्तिमा खर्च गरिनेछ । युरोपेली संघबाट प्राप्त सहयोग डब्लुएफपीको दुर्गम पहुँच कार्यक्रम (आरएओ)का लागि खर्च हुने जनाइएको छ ।
हिमाली भरिया, गाइड र खच्चड सञ्चालकहरूलाई सो रकम परिचालन गर्ने बताइएको छ, जसमध्ये केहीले भूकम्पपछि ती काम गुमाउन पुगेका थिए । हालै डब्लुएफपीले इन्धन अभावका कारण हेलिकोप्टर र ट्रकबाट भूकम्पपछिको राहतकार्यमा भरिया र खच्चडमाथि निर्भरता बढ्न गएको घोषणा गरेको थियो । इयूको यो सहयोग त्यसको केही सातापछि नै आएको हो ।
‘भूकम्प र त्यसपछि सीमा नाकामा भइरहेको अवरोधले निम्त्याएको अत्यावश्यक सामग्रीको अभावले नेपालका धेरैजनाको जनजीविकालाई जोखिममा
पारेको छ,’ डब्लुएफपी नेपालकी राष्ट्रिय निर्देशक पिप्पा ब्राडफोर्डले भनिन् । आरएओ कार्यक्रमले अहिलेसम्म १९ हजार ३ सयजनालाई रोजगारी प्रदान गर्नुका साथै १ लाख २७ हजारभन्दा बढीलाई सडक, गोरेटो र बजारसम्म पहुँच पुनस्र्थापित गरिसकेको उनले जानकारी दिएकी छन् ।
आरएओ कार्यक्रममार्फत डब्लुएफपीले मानवीय सहयोगी समुदायका तर्फबाट १ हजार ३ सय ३० मेट्रिक टनभन्दा बढी कार्गो वितरण गरिसकेको जनाएको छ ।

﻿काठमाडौं, ८ वैशाख – चालू आर्थिक वर्षको पहिलो आठ महिनासम्ममा कृषि विकास मन्त्रालयअन्तर्गतका आयोजनाको वित्तीय खर्च २१.३७ मात्र पुगेको छ । यो अवधिमा मन्त्रालयअन्तर्गतका पहिलो प्राथमिकताका २९ र दोस्रो प्राथमिकताका ५ आयोजनाका लागि विनियोजित १ अर्ब ५७ करोड ६१ लाख रुपैयाँमध्ये ३३ करोड ६८ लाख ११ हजारमात्र खर्च भएको मन्त्रालयले जनाएको छ ।
कृषि विकासमन्त्री हरिबोलप्रसाद गजुुरेलले मन्त्रालय मातहतका निकायमा कर्मचारी कम हुनुले नै समग्र मन्त्रालयको कार्यप्रगति प्रभावित बनेको बताए । “मन्त्रालय र अन्तर्गतका निकायमा ७ हजार ३२६ जना कर्मचारीको दरबन्दी भए पनि ५ हजार ८२७ जनामात्रै कार्यरत छन्,” उनले भने । अर्थ मन्त्रालय र मन्त्रीपरिषद्ले समयमा निर्णय नगरिदिँदा कार्यविधिहरू समयमा आउन नसकेकाले पनि प्रगति कम देखिएको दाबी उनको छ ।
चालू आवमा पहिलो प्राथमिकतामा परेका कार्यक्रमका लागि १ अर्ब ४८ करोडमध्ये विनियोजन गरिएको ३२ करोड ६२ लाख १७ हजार र दोस्रो प्राथमिकताका कार्यक्रमका लागि ९ करोड ३५ लाख ३६ हजार विनियोजन गरिएकोमध्ये १ करोड ५ लाख ५४ हजार रुपैयाँ खर्च गरिएको छ । आयोजनाहरूको पुँजीगत र चालू गरेर कुल खर्च ३६ प्रतिशतमात्र छ । मंगलबार बसेको मन्त्रालयस्तरीय विकास समस्या समाधान समितिको बैठक तथा पहिलो आठ महिनाको प्रगति समीक्षा बैठकले भूकम्प तथा नाकाबन्दी र खरिद ऐनको झन्झटिलो प्रक्रियाका कारण रकम खर्च कम देखिएको निष्कर्ष निकालेको छ ।
विगतमा बजेट अभावको कारण देखाउँदै आएको मन्त्रालयले चालू वर्षमा भने बजेट नै खर्च गर्न सकेको छैन । मन्त्रालयले यो वर्ष भूकम्प प्रभावित क्षेत्रलक्षित अनुदानको कार्यक्रम, विशेष कृषि उत्पादन कार्यक्रम, मसिना धान खेती, युवालक्षित कृषिलगायत कार्यक्रमलाई प्राथमिकतामा राखेको छ । त्यसैगरी भटमास, तेल, माछालगायतको उत्पादनमा अभियानमुखी कार्यक्रम सञ्चालन गरिएको छ । बाली बिमा, बीउ बैंक निर्माण, कृषि सहुलियत कार्ड वितरण, थोक बजार पूर्वाधार निर्माण, यान्त्रीकरणमा अनुदानजस्ता कार्यक्रम पनि मन्त्रालयको मातहतमा छन् ।
बैठकमा कार्यपत्र प्रस्तुत गर्दै वरिष्ठ कृषि अर्थविज्ञ रामबाबु अधिकारीले आर्थिक एवं खरिद ऐनको झन्झटिलो प्रक्रिया, लामो समय लिने र जोमिखयुक्त भएकाले निर्णयकर्ताले समयमा निर्णय लिन नसक्नु समस्या भएको बताए ।
मन्त्रालयका लागि चालू आर्थिक वर्षमा २१ अर्ब ५७ करोड रुपैयाँ विनियोजन गरिएको थियो । यसमध्ये १६ अर्ब नेपाल सरकार, ५ अर्ब ५६ करोड वैदेशिक सहायता, ३ अर्ब अनुदान र साढे दुई अर्ब ऋणबाट व्यवस्था गरिएको थियो । मन्त्रालयका योजना महाशाखा प्रमुख योगेन्द्रबहादुर कार्कीले आगामी वर्ष प्रगति हासिल गर्न नसक्ने योजना कटौती गर्ने तर्क बैठकमा राखेका थिए ।
  कृषि आयोजनाको वित्तीय खर्च २१.३७ प्रतिशतमात्र        

﻿नयाँ पत्रिका
काठमाडौं,२३ वैशाख
एभरेष्ट बैंकले अमेरिकाको जुम कर्पोरेसनमार्फत डिजिटल मनी ट्रान्सफर (रेमिट्यान्स) सेवा सुरु गरेको छ । बैंकले आधुनिक बैंकिङ सेवा विस्तार गर्दै लैजाने क्रममा अमेरिकाबाट जुम कर्पोरेसनसँगको साझेदारीमा डिजिटल मनी ट्रान्सफर सेवामार्फत नेपालका विभिन्न ठाउँमा रेमिट्यान्स भित्र्याउन थालेको हो ।
विभिन्न मुलुकमार्फत रेमिट्यान्स भित्र्याउँदै आएकामा ग्राहक सेवा थप विस्तार गर्ने क्रममा जुम कर्पोरेसनसँग सम्झौता गरिएको बैंकका प्रमुख कार्यकारी अधिकृत एके अहलुवालियाले बताए ।
रेमिट्यान्स पठाउन चाहने ग्राहकले नेपालमा अमेरिकी डलर १ हजार पठाएबापत अमेरिकी डलर ४.९९ शुल्क संयुक्त साझेदार जुम कर्पोरेसनलाई बुझाउनुपर्ने बैंकले बताएको छ । रकम अमेरिकी बैंक खातामार्फत पठाए अमेरिकी डलर १ हजारभन्दा माथिको रकममा शुल्क नलाग्ने बैंकको भनाइ छ ।
जुम कर्पोरेसन पे–पल सर्भिस अमेरिकाको प्रमुख डिजिटल मनी ट्रान्सफर कम्पनी हो जसले पैसा पठाउन, बिल भुक्तानी तथा परिवार तथा आफन्तको मोबाइल रिचार्जबापतको भुक्तानी गर्न मोबाइल फोन, ट्याबलेट वा कम्प्युटरमार्फत सुरक्षित, द्रुत र सहज रूपमा सेवा प्रवाह गर्दै आएको छ ।
भारतको पन्जाब नेसनल बैंकसँगको संयुक्त लगानीमा सञ्चालन भइरहेको एभरेष्ट बैंकका हाल ६१ शाखा, ५ एक्सटेन्सन काउन्टर, २४ राजस्व संकलन काउन्टर र ८४ वटा एटिएम मेसिनका साथै देश–विदेशमा रहेका ६ सयभन्दा बढी प्रतिनिधिमार्फत आधुनिक बैंकिङ सेवा उपलब्ध गराउँदै आएको छ ।
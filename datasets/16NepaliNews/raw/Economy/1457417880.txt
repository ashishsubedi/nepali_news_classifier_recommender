
﻿प्रेम बास्तोला/नयाँ पत्रिका सुनसरी, २५ फागुन
इटहरी उप–महानगरपालिका क्षेत्रभित्र खाली जग्गा कसैले पनि राख्न नपाउने भएका छन् । इटहरी उप–महानगरपालिकाको दोस्रो नगरपरिषद्ले यस्तो निर्णय गरेको हो ।
राजनीतिक दलसमेतको नगरपरिषद्ले निर्णय नम्बर ७७ मा खाली जग्गा राख्न नपाउने प्रावधान पास गरेको छ ।
पछिल्लो समय इटहरी क्षेत्रमा जथाभावी जग्गाको प्लटिङ गर्ने र कृषियोग्य जमिनलाई वर्षांैसम्म खाली राख्दा कृषि उत्पादन कम हुन थालेपछि त्यसलाई रोक्न बढी कर लगाउने निर्णय गरिएको इटहरी उप–महानगरपालिकाका कार्यकारी अधिकृत महेशराज तिम्सिनाले जानकारी दिए ।
उनका अनुसार इटहरीमा जग्गा प्लटिङ हाललाई रोकिएको छ । जग्गा पास गर्न लागि पनि २० फुट बाटो अनिवार्य हुनुपर्ने व्यवस्था गरिएको छ ।
उनले भने, ‘अब जुन प्रयोजनका लागि जग्गा खरिद गरिएको सोहीअनुसार उपभोग गरिनुपर्छ । घर बनाउन खरिद गरेको भए घर बनाउनुपर्ने, उद्योगका लागि खरिद गरिएको भए उद्योग खोल्नुपर्ने र कृषिका लागि खरिद गरिएको जमिन भए खेती लगाउनुपर्छ । खाली राखिए थप कर लिन्छौँ ।’
परिषद्ले इटहरी उप–महानगरपालिकामा अब खाली जग्गा राख्नेसँग बढी कर लिने निर्णय पनि गरेको छ । त्यसका लागि केही सातामै प्राविधिकसहितको टोली बनाएर अध्ययन थालिने इटहरी उपमहानगरपालिकाका वरिष्ठ इन्जिनियर अर्जुनकुमार दाहालले बताए ।
समितिले इटहरी क्षेत्रमा रहेका खाली जग्गा के प्रयोजनका लागि खरिद गरिएको हो ? केकति कारणले उपभोग नगरिएको हो ? भन्ने कुराको पनि रिपोर्ट उप–महानगरलाई बुझाउने इन्जिनियर दाहालको भनाइ छ ।
समितिले अध्ययन गरी खाली जग्गा राखेर उपभोग नगर्ने जग्गाधनीसँग कतिसम्म बढी कर लिने भन्ने विषय पनि प्रतिवेदनमै उल्लेख गर्नेछ । समितिले बुझाएको प्रतिवेदनका आधारमा इटहरी उप–महानगरपालिकाले कर लिने उनको भनाइ छ । यसबाट उप–महानगरपालिकाको आन्तरिक आय वृद्धिमा सहयोग पुग्ने आशा गरिएको इन्जिनियर दाहालले बताए ।
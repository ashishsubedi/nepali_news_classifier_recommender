
﻿पर्सा, ८ वैशाख
तराई आन्दोलनको केन्द्रबिन्दु बनेको वीरगन्ज क्षेत्रका उद्योग व्यवसाय धराशायी बन्दै गएका छन् । आन्दोलन रोकिएर नाका सुचारु भएको दुई महिना नाघिसक्दा पनि उद्योगी अन्योलमै छन्, जसको प्रत्यक्ष असर यो क्षेत्रको आर्थिक गतिविधिमा परेको छ ।
तराईका सहरमध्येकै गुल्जार मानिने वीरगन्ज अहिले ‘छोरी अन्माएको घर’जस्तै उजाड बनेको छ । पाँच महिना लामो भारतीय नाकाबन्दी वीरगन्जनजिकैको रक्सौल नाकालक्षित भएको र अझै पनि मधेसवादी दलहरू सन्तुष्ट हुन नसकेकाले यो नाकाप्रति धेरै आयातकर्ताको भरोसा छैन । यससँगै भैरहवा र विराटनगर नाकाबाट प्रतीतपत्र खोल्ने क्रम बढेको छ ।
यातायात ढुवानी नजिक र सरल पर्ने भएकाले वीरगन्ज भन्सार नाका उद्योगी व्यवसायीको छनोटमा परेको हो । तर, मधेस आन्दोलन र भारतीय नाकाबन्दीले संकट उत्पन्न भएपछि उनीहरू पलायन हुने अवस्थामा छन् । कतिपयले उद्योग स्थानान्तरण प्रक्रिया नै सुरु गरिसकेका छन् । वीरगन्ज–पथलैया औद्योगिक करिडोरका उद्योग ०४६ को परिवर्तनपछि स्थापित भएका हुन् ।
  वीरगन्जका उद्योग धराशायी        
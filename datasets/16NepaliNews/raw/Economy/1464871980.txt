
﻿काठमाडौं, २० जेठ – वार्षिक १ करोड रुपैयाँसम्म कारोबार गर्ने साना तथा मझौला उद्योगी/व्यवसायीले लेखापरीक्षण गर्नु नपर्ने भएको छ । सरकारले कर प्रणालीमा सुधार गर्ने क्रममा आगामी आर्थिक वर्षदेखि साना तथा मझौला करदातालाई लेखापरीक्षणबाट बाहिर राखेको हो । यस्ता करदाताले आफ्नो आय विवरण आफैं प्रमाणित गरी कर तिर्नुपर्नेछ । यसबाट हजारौं साना तथा मझौला व्यवसायी लाभान्वित हुने सरकारको बुझाइ छ ।
आन्तरिक राजस्व विभागका महानिर्देशक चूडामणि शर्माले साना तथा मझौला करदातालाई सकेसम्म सहज ढंगले कारोबार व्यवस्था मिलाउन लेखापरीक्षण गर्ने रकमको सीमा बढाइएको बताए । उनकाअनुसार यसअघि ५० लाख रुपैयाँसम्मको वार्षिक कारोबार गर्ने करदाताले लेखापरीक्षण गर्नु पर्दैनथ्यो । बजेटअघि नेपाल चेम्बर अफ कमर्सले १ करोड रुपैयाँसम्मको कारोबार लेखापरीक्षण गर्न नपर्ने व्यवस्था गर्न सरकरसँग माग गर्दै आएको थियो ।
नेपाल चेम्बर अफ कमर्सका महासचिव कमलेशकुमार अग्रवालले साना तथा मझौला उद्योगी/व्यवसायीलाई १ करोड रुपैयाँसम्मको व्यवसायमा लेखापरीक्षण गर्न नपर्ने व्यवस्थाले हजारौं साना व्यवसायीलाई फाइदा पुग्ने बताए । “यस्ता व्यवसायी कति छन् भन्ने तथ्यांक अहिलेसम्म छैन । तर, ज्यादै ठूलो संख्या छ,” उनले भने, “स–साना उद्योग, घरेलु उद्योग, किराना पसल यस वर्गमा पर्छन् ।” १ करोड रुपैयाँसम्मको कारोबारमा लेखापरीक्षण गर्नु नपर्ने व्यवस्थाले लेखापरीक्षण शुल्क तिर्नुपर्नेलगायतका अन्य झमेला बेहोर्नु नपर्ने उनको भनाइ छ ।
आगामी वर्ष सूचना बैंक बनाउन केन्द्रित हुने सरकारले जनाएको छ । वार्षिक ४० लाख रुपैयाँभन्दा बढी आम्दानी भएकाको आय विवरण लिई सूचना बैंक बनाउने व्यवस्थालाई उच्च प्राथमिकता दिएको हो । त्यसैगरी आर्थिक वर्ष ०७३/७४ को बजेटमा सेवा कारोबार तथा वस्तु र सेवा मिश्रित कारोबारमा लाग्ने मूल्य अभिवृद्धि करको सीमालाई पनि बढाएर २० लाख रुपैयाँ पुर्याएको छ । यसअघि यस्तो सीमा १० लाख मात्रै थियो । विभागले नयाँ व्यवस्थाअनुसार करदाताहरूको स्वेच्छिक कर सहभागितामा सुधार हुने विश्वास गरेको छ ।
  एक करोडसम्मको कारोबार गर्नेले लेखापरीक्षण गर्नु नपर्ने        
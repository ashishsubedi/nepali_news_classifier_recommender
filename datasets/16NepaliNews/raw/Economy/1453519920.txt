
﻿नयाँ पत्रिकाकाठमाडौं, ८ माघ
नेपाल पर्यटन बोर्डमा रिक्त दुई सञ्चालक समिति सदस्यमध्ये एक सुदूरपश्चिमले पाउनुपर्ने माग सरोकारवालाले गरेका छन् । नेपाल एसोसिएसन अफ टुर एन्ड ट्राभल एजेन्टस (सुदूरपश्चिम च्याप्टर)द्वारा शुक्रबार राजधानीमा आयोजित कार्यक्रमका सहभागीले पर्यटनको नीति–निर्माण गर्ने तहमा सुदूरपश्चिम क्षेत्रको प्रतिनिधित्व हुन नसक्दा पछाडि परेको समीक्षा गर्दै बोर्ड सदस्यमा दाबेदारी प्रस्तुत गरेका हुन् ।
कार्यक्रममा अर्थ राज्यमन्त्री दामोदर भण्डारी, राष्ट्रिय योजना आयोगका सदस्य विजय कुँवर तथा सुदूरपश्चिमबाट प्रतिनिधित्व गर्ने सांसदहरूले सरोकारवाला सबैले एकस्वरमा आवाज नउठाएसम्म सुदूरपश्चिमलाई राज्यले सधैँ ओझेलमा पारिरहनेतर्फ सचेत हुनुपर्ने बताएका छन् ।
नाट्टा सुदूरपश्चिम च्याप्टरका अध्यक्ष मायाप्रकाश भट्टले नेपाल पर्यटन बोर्डमा सुदूरपश्चिमको प्रतिनिधित्व नहुँदा यस क्षेत्रको पर्यटन प्रवद्र्धन ओझेलमा परेको बताए । पर्यटन बोर्डमा एक सदस्य सुदूरपश्चिमले पाउनुपर्ने माग उनले गरे ।
सुदूरपश्चिमको पर्यटन विकासका नामका सक्रिय सरोकारवाला आ–आफ्नै तरिकाले लाग्दा यस क्षेत्रको आवाज कमजोर भएको भन्दै उनले संयुक्त पहलको आवश्यकता औँल्याए । सांसद गरिमा शाहले सुदूरपश्चिममा एकपटक पनि पाइला नटेकेको कर्मचारीले बनाउने योजनामा सुदूरपश्चिमका योजना नसमेटिनु स्वाभाविक रहेको भन्दै सरोकारवाला एक हुनुपर्नेमा जोड दिइन् ।
सांसद एलबी रावल, प्रेम आले, ओखिलाल ओखेडा र मोहनसिंह राठौरले धनगढी विमानस्थललाई क्षेत्रीय अन्तर्राष्ट्रिय विमानस्थलका रूपमा विकास गर्नुपर्ने, भारत र चीनलाई जोड्ने सीमानाका खुला गरी नियमित सञ्चालनको वातावरण बनाउनुपर्ने, खप्तडमा केबलकारको सम्भाव्यता अध्ययन गरी लगानी आकर्षित गर्नुपर्नेमा जोड दिएका थिए । उनीहरू पार्टीपिच्छे फरकफरक एजेन्डा उठाएर आउनुको साटो सम्पूर्ण राजनीतिक दल, सांसद र सरोकारवालाले एकस्वरमा सुदूरपश्चिम विकासका एजेन्डा उठाउनुपर्नेमा सहमत भएका थिए ।
सुदूरपश्चिम क्षेत्रका पर्यटन अभियन्ता किशोर खड्काले पर्याप्त सम्भावना हुँदाहुँदै पनि यस क्षेत्रको प्रचारप्रसार गर्न नसकिएको भन्दै सरोकारवालाई ध्यानाकर्षण गराउनुपर्ने आवश्यकता रहेको बताएका थिए ।
पुनरावेदन अदालतले ६ माघ २०७२ मा नेपाल पर्यटन बोर्ड सञ्चालक समिति सदस्यमा रेवतबहादुर कार्की र धु्रवनारायण श्रेष्ठको पुनर्नियुक्ति खारेज गर्न उत्प्रेषण आदेश गरेको थियो । कार्की र श्रेष्ठलाई तत्कालीन पर्यटनमन्त्री रामकुमार श्रेष्ठले समितिमा पुनर्नियुक्ति गरेका थिए । नियुक्तिविरुद्ध ट्ेरकिङ एजेन्सिज एसोसिएसन अफ नेपाल (टान)का महासचिव कर्णबहादुर लामाले रिट निवेदन दिएका थिए ।
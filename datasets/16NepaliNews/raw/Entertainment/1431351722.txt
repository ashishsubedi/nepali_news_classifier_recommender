
﻿काठमाडौं : वैशाख १२ को भूकम्पको त्रासदी नेपालीको मनमा मेटिएको छैन। भूकम्पपछि पराकम्पन आउने क्रम जारी छ। यस्तो अवस्थामा भौतिकसँगै मानसिक राहत सबैका लागि आवश्यक भएको छ।  भूकम्पपीडितका लागि राहत बाँडिरहँदा कलाकार पनि आफ्नो तर्फबाट राहतलगायत अन्य सहयोगमा जुटिरहेका छन्। हरेक दिन भूकम्पपीडितको पीडासँग रोइरहेका कलाकारले आइतबार थोरै मानसिक राहत महसुस गरेका छन्। राजधानीको तीनकुनेमा कलाकारकै संयोजनमा आयोजित साध्वी ऋतम्भरामार्फत कलाकारले मानसिक राहत महसुस गरेका हुन्।
 
दर्शकदीर्घामा बसेकी दीपाश्री निरौलाका आँखा प्रवचन अवधिभर ओभाना थिएनन्। त्यसअघि मञ्चमा मन्तव्य दिन पुगेकी दीपा भावुक भएकी थिइन्। अभिनेत्री करिश्मा मानन्धर एकचित्त भएर प्रवचनमा लीन देखिइन्। भारतको परम शक्तिपीठबाट साध्वीको टोलीले एक साताअघिदेखि नेपाली लाकारसँगको सहकार्यमा राहत वितरण गर्दै आएको छ। साध्वी तीन दिनअघि मात्र नेपाल आएकी हुन्। उनले काठमाडौं, सिन्धुपाल्चोक, गोरखालगायतका विभिन्न गाउँमा राहत वितरण गरेकी छन्।


﻿सरकारले नेपाली राष्ट्रिय गानका संगीतकार तथा पूर्व कुलपति अम्बर गुरुङलाई मासिक भत्ता दिन थालेको छ । मासिक ३० हजार रुपैयाँ भत्ता दिने गरी गत कार्तिक २३ मा मन्त्रिपरिषद बैठकले निर्णय गरेको थियो । उक्त रकम सरकारले नेपाल संगीत तथा नाट्य प्रज्ञा प्रतिष्ठान मार्फत् उपलब्ध गराउने छ ।
संस्कृति, पर्यटन तथा नागरिक उड्डयन मन्त्री तथा नेपाल संगीत तथा नाट्य प्रज्ञा प्रतिष्ठानका संरक्षक आनन्दप्रसाद पोखरेलले संगीतकार गुरुङको बुढानिलकण्ठस्थित निवासमा पुगी सोमबार पहिलो भत्ता प्रदान गरेका थिए । उक्त अवसरमा प्रतिष्ठानका कुलपति भक्त श्रेष्ठ (सरुभक्त), उपकुलपति शम्भूजीत बासकोटा, सदस्य सचिव गणेश रसिक लगायत उपस्थित थिए ।

भत्ता हस्तान्तरण कार्यक्रममा मन्त्री पोखरेलले अम्बर गुरुङले नेपाली संगीतका क्षेत्रमा पुर्‍याएको योगदानको चर्चा गर्दै सिंगो नेपाललाई व्युँझाउन र देशको राष्ट्रियतालाई जगेर्ना गर्न उहाँको कार्यलाई पुस्ता पुस्तासम्म कसैले नविर्सने जिकिर गरे । ‘अम्बर गुरुङ्ग जस्ता श्रष्टालाई राज्यको तर्फबाट सम्मान तथा सहयोग गर्न पाउँदा खुशी लागेको छ’ मन्त्री पोखरेलले भने ।
कुलपति सरुभक्तले नेपाल सङ्गीत तथा नाट्य प्रज्ञा प्रतिष्ठानका प्रथम कुलपति र वरिष्ठ संगीतकार उपचारका क्रममा हुनुभएकोले उहाँले राष्ट्रका लागि गर्नु भएको योगदानको कदर गर्दै स्वास्थ्य उपचारका लागि लाग्ने सम्पूर्ण खर्च बेहोर्नका लागि मन्त्री मार्फत् नेपाल सरकारलाई आग्रह गरेका थिए ।
मन्त्री पोखरेलले प्रतिष्ठानद्वारा गरिएको प्रस्तावलाई पहल गरिने र सहजिकरणका लागि आफू लागि पर्ने विश्वास दिलाए ।
संगीतकार अम्बर गुरुङ्ग केही वर्षदेखि पार्किन्सन्स र मधुमेह रोगबाट पीडित छन् ।

﻿-सञ्चिता लुइँटेल, नायिका

छोराछोरीहरूलाई नुवाइधुवाइ गराएर घरमै बसिरहेकी थिएँ। त्यो दिन १२ बजे एक ठाउँमा मिटिङ थियो तर छोरीले झगडा गरिरहेकीले मिटिङ ५ बजेलाई सारें। एक्कासि घर हल्लिन थालेपछि छोराछोरी दुवैलाई च्यापेर बसें। भूकम्प रोकिएपछि दुवै जना बोकेर मुखमा बच्चाको बोतल, दूध  र बर्काे च्यापेर नजिकैको चर्चमा गएर बसें। बाहिर एउटा सानो बालक एक्लै रोइरहेको थियो। त्यसलाई पनि तानेर लगें। 

चर्चमा खुल्ला ठाउँ थियो। त्यसैले छिमेकीहरू सबै त्यहीँ आए। ४ घण्टापछि मात्र त्यो बालककी आमा उनलाई लिन आइपुगिन्। हामी ४ दिनसम्म त्यही चर्चमा बस्यौं। त्यहाँ बसेका सबै मिलेर पैसा सेयर गरी खानपिनको व्यवस्था मिलायौं। ४ दिनपछि सबै जना मिली टोल, चोक सफा गरेर मात्र आ आफ्ना घरभित्र गयौं। अझै पनि मेरा छोराछोरीहरू तर्सिएका छन्, उनीहरू ठूलो स्वरले बोले पनि तर्सिन्छन्। 

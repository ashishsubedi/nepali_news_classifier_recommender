
﻿काठमाडौँ,  वैशाख - चर्चित हलिउड अभिनेत्री मिचेल योहले नेपालमा पहिलोपटक गाडी बोकेर ल्याउने एक मात्र जीवित व्यक्ति धनबहादुर गोलेलाई सम्मान गरेकी छन्। अन्तर्राष्ट्रिय अटोमोबाइल महासंघ एफआईए अन्तर्गत एफआईए एसिया क्षेत्रीय खेलकुद कंग्रेसमा भागलिन बिहिबार काठमाडौँ आएकी अभिनेत्री मिचेलले गालेलाई खादा ओढाएर सम्मान गरेकी हुन्। ८७ वर्षीय गोलेलाई सम्मानसँगै एघार हजार एक सय ११ रुपैयाँ नगद प्रदान गरिएको थियो। चित्लाङ-१ भण्डारखर्कका गोलेले विसं २००५ देखि २०११ सालसम्म गाडी बोक्ने पेशा अपनाएका थिए।

यसैगरी कार्यक्रममा पूर्व उपप्रधान तथा परराष्ट्र मन्त्री नारायणकाजी श्रेष्ठलाई पनि राष्ट्रिय सुरक्षा अवार्डले सम्मान गरिएको थियो। उनलाई पनि एघार हजार एक सय ११ रुपैयाँ नगद प्रदान गरियो। तर उनले आफूले पाएको नगद सहयोगस्वरुप गोलेलाई नै प्रदान गरेका थिए। कार्यक्रममा नेपालकी पहिलो महिला चालकलाई पनि सम्मान गरिएको थियो। उनलाई पनि ११ हजार १ सय ११ रुपैयाँ नगदसहित सम्मान गरिएको थियो। मिचेल ग्लोबल सडक सुरक्षाका लागि एफआइएकी सद्भावना दूत हुन्। एफआइएले संयुक्त राष्ट्रसंघ अन्तर्गत काम गर्छ।

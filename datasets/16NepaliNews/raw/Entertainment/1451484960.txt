
﻿मोफसलमा गत साता नै रिलिज भएको फिल्म ‘धौली’ को बुधबार काठमाडौंमा विशेष शो गरिएको छ । यसै शुक्रबारदेखि राजधानीका हलमा लाग्दै गरेको ‘धौली’ लाई पोखरेली फिल्मकर्मी घनश्याम लामिछानेले निर्देशन गरेका हुन् ।

बागबजारको सिटीम्याक्स हलमा आयोजित विशेष शोमा चलचित्र विकास बोर्ड अध्यक्ष राजकुमार राईसहित फिल्मकर्मी, पत्रकार र फिल्म युनिटको उपस्थिती थियो । निर्देशक लामिछानेले आफ्नो भन्नुपर्ने नभएको प्रतिक्रिया दिंदै फिल्म हेरेपछि बरु प्रतिक्रियाको अपेक्षा गरेको बताए । सम्बन्धको कथा भन्ने ‘धौली’ मा शिर्ष भुमिकामा गीता अधिकारी देखिएकी छन् भने गजित विष्ट उनका छोराको भुमिकामा छन् । त्यसबाहेक फिल्ममा अनु शाह, विष्णु गौतम, प्रकाश घिमिरे, अर्जुन गोदार, विद्या कार्की, शम्भु थापा लगायतको अभिनय रहेको छ ।
फिल्मको सम्पूर्ण छायांकन पोखरा सेरोफेरोमै खिचिएको हो ।
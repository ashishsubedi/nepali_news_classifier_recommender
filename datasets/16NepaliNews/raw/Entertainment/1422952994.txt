
﻿अन्तर्राष्ट्रिय चलचित्र कार्यशाला रोल्पाको लिवाङमा हुने भएको छ । अखिल नेपाल चलचित्रकर्मी सङ्घले गर्न लागेको यो कार्यशाला माघ २२ देखी फागुन १ सम्म हुन लागेको हो । यसका लागि सम्पुर्ण तयारी भएको छ । अध्यक्ष केपी पाठकले दिएका जानकारी अनुसार वर्कसपमा सहभागी हुने चलचित्रकर्मी तथा सञ्चारकर्मीहरु सहित स्वदेशी र विदेशी प्रशिक्षकहरुको नामावली समेत फाईनल भएको छ । वर्कसपमा भारतबाट दुई र ईजिप्टबाट एक जना प्रशिक्षक आउने भएका छन् । यसअघी चिन र क्युवाबाट पनि एक एक जना प्रशिक्षक आउने भनेपनि उनीहरुको उपस्थित नहुने भएको छ । ७० जना प्रशिक्षार्थी सहभागी हुने वर्कसपमा भारतिय सिनेमाटोग्राफर एसोशियसनका महासचिव समेत रहेका निर्देशक, सिनेमाटोग्राफर सन्नी जोसेफ र अर्का लेखक, निर्देशक तथा प्राध्यापक सेखर दासले प्रशिक्षण दिनेछन भने ईजिप्टबाट आउने महिला एटर, समालोचक तथा अन्तर्राष्ट्रिय जुरी सदस्य सफा एलाईसी हगागले प्रशिक्षण दिनेछिन् ।

वर्कसप भित्र विभिन्न समुहमा विभाजन गरेर प्रशिक्षार्थीहरुमाझ निर्देशन, सम्पादन तथा लेखन तथा समालोचना सहितका चलचित्र क्षेत्रका विभिन्न विधामा अन्र्तक्रृया हुनेछ । जहाँ बिहान ८ बजेबाट ५ सम्म नियमित सेसन चल्नेछ भने त्यसपश्चात विभिन्न देशका सिनेमा र स्थानियसँग बसेर नेपाली सिनेमा हेर्ने र प्रतिक्रिया पनि लिईने कार्यक्रम समेत तय भएको आयोजकले बताएको छ ।

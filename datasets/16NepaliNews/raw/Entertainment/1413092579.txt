
﻿गीतकार अजय अधिकारी सुशिलको गीत र गीतहरुसंग गाँसिएका अनुभुतिहरुको संग्रह  भोगेँ, देखेँ अनि लेखेँ  राजधानीमा हालै एक कार्यक्रमका विच सार्वजनिक भएको छ । सुशिल गायक, संगीतकार, निर्देशक र कलाकार पनि हुन् । नेपाल प्रज्ञा प्रतिष्ठानका कुलपति एवं साहित्यकार श्री गंगा प्रसाद उप्रेतीको हातबाट उक्त पुस्तकको विमोचन गरिएको हो । विमोचन समारोहमा बोल्दै कुलपति उप्रेतीले सुशिलको यो साहित्यमा नौलो कदम रहेको र गध्द्यमा राम्रो सम्भावना देखेको बताए । गीतकार राजेन्द्र थापाले पुस्तकको विषयमा समिक्षा गरेका थिए । पुस्तकको लेखन उत्कृष्ट र साहित्तिक क्षेत्रमा बिलकुलै नविन रहेको बताउँदै उनले सुशिललाई आधुनिक गीत लेखनमा अघि बढ्न सुझाव दिएका थिए ।

 

अबका पुस्ताले मनपराउने गीत हामीले लेख्नु र गाउनुपर्छ , उनले कार्यक्रममा भने । कार्यक्रममा संगीतकार शक्ति वल्लभले थुप्रै पाकिस्तानी, भारतीय गायकहरू सँग काम गरेको तर सुशीलमा आएको कुरा आफूमा नआएको र उनीलाई एउटा नयाँ कुराको सानो गुरू मानेको बताए। समाज एवं शिक्षासेवी उत्तम संजेल, गायक आनन्द कार्की , बलराम दहाल, केशरी अमगाँई लगायतले पनि सुशिल र पुस्तकको प्रशंसा गर्दै शुभकामना मन्तब्य राखेका थिए । गीत सुनिन्छन्, गाइन्छन् त्यसमा नाचीन्छन् तर गीतको वास्तविकतालाई बुझ्ने अनि गीतकारको भावलाई बुझ्ने प्राय कमै हुन्छन् ।

यसकारण मैले यो पुस्तक निकाले , सुशिलले भने । आफैले लेखेका गीतहरुको संग्रह निकालेका सुशिलले अब अग्रज गीतकारहरुको अनुभुतिहरुको संग्रह निकाल्ने सोचमा रहेको बताएका छन् ।  मलाई गीत गाउने, फिल्म खेल्ने, संगीत भने र निर्देशन गर्ने भन्दा पनि अनुभुतीहरुको संग्रह लेख्नमा छुट्टै मजा आयो , उनले भने ।

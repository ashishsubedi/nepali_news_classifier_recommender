
﻿काठमाडौँ, २२ कात्तिक । सूचना तथा सञ्चार मन्त्री डा मीनेन्द्र रिजालले उपन्यासकार राधिका दाहालद्वारा लिखित  सेता कोटभित्र काला मन  नामक उपन्यासको लोकार्पण गर्नुभएको छ । नेपाल अपाङ्ग विद्यार्थी सङ्घद्वारा आज यहाँ आयोजित कार्यक्रममा शारीरिकरुपमा अपाङ्ग दाहालको सो पुस्तक लोकार्पण गर्दै मन्त्री रिजालले अपाङ्गताका मुद्दालाई नीति निर्माण तहसम्म पुयाउनुपर्नेमा जोड दिनुभयो । सभासद्द्वय मोहन बराल र गणेश पहाडीले अपाङ्गता अधिकारलाई आगामी संविधानमा समावेश गर्ने प्रतिबद्धता व्यक्त गर्नुभयो । नेपाल अपाङ्ग विद्यार्थी सङ्घका महासचिव भोजराज पाण्डेले अपाङ्गता भएका व्यक्तिलाई संविधानसभामा सहभागी नगराएको भन्दै गुनासो गर्नुभयो ।

राज्यका हरेक निकायमा अपाङ्गता भएका व्यक्तिको समान सहभागिता हुनुपर्ने उहाँको भनाइ छ । वरिष्ठ पत्रकार पुरुषोत्तम दाहालले शारीरिकरुपमा अपाङ्ग दाहालले जीवनमा भोगेका अनुभूतिलाई  सेता कोटभित्र काला मन  उपन्यासमा समेटिएको छ भन्नुभयो । उपन्यासलाई शमी सम प्रकाशनले प्रकाशन गरेको हो । सिन्धुली मझुवा २ मा जन्मिनुभएकी लेखिका दाहालका जीवनका जराहरु (गीति सङ्ग्रह), जीवनलाई नियाल्दा (कविता सङ्ग्रह), पागल आमाहरु (कथा सङ्ग्रह), पल्लो घरकी बूढी फूपू (उपन्यास), एक चोक्टो मासु (उपन्यास) र राधिकाका धार (गीति एल्बम) लगायत दर्जनौँ कृति प्रकाशित भइसकेका छन् ।

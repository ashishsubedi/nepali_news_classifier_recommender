
﻿नेपाली चलचित्रका निर्देशक, कलाकार तथा संगीतकार कमलकृष्णमाथि लाखौ रुपैयाँ ठगेर भागेको आरोप लागेको छ । भारतको एक पत्रिकाले उनीमाथि बलिउड नायक आमिर खानको भाञ्जा भन्दै लाखौ रुपैयाँ ठगेको उजुरी परेको समाचार प्रकाशित गरेको छ । चलचित्र निर्माणको समयमा कलाकारसँग ३ लाख भन्दा बढी रकम लिएर भागेको आरोप कमलकृष्णमाथि लागेको हो ।

यो बिषयमा प्रधाननगर थानामा ११ जना कलाकारले उजुरी गरेका हुन् । भारतीय पूर्वोतर फिल्म निर्माता निर्देशक संघका अध्यक्ष टिकम शर्माका अनुसार उनले आफ्नो परिचय आमिर खानको भाञ्जाको रुपमा गराएका थिए । नेपाली चलचित्र र उत्तर बंगालमा राम्रै छवि बनाएका कमलकृष्णले मुम्बइमा रहेर  जोधा अकबर मा पनि काम गरिरहेका छन् । फिल्ममा काम गर्नेहरुले पैसा माग्दा लाखौको प्रोजेक्ट भएको भन्दै कमलकृष्णले पैसा खाएर नभाग्ने बताउँदै आएका थिए । यती मात्र होइन, नयाँ अनुहारलाई कलाकार बनाइदिने भन्दै लाखौ रुपैयाँ लिएर उनी भागेको आरोप छ । ठगिएका कलाकारले भारतीय राजदुतावासको माध्यमबाट नेपालमा गुहार गर्नेछन् । उनले बनाउने भनिएको  बलिउड चलचित्र पनि अहिलेसम्म बन्न सकेको छैन ।

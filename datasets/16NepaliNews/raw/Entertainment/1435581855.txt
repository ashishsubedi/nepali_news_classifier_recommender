
﻿भारतकी पूर्व प्रधानमन्त्री इन्दिरा गान्धीको बायोपिक चलचित्र  इन्दिरा गान्धी  मा विद्या वालनले मुख्य भुमिका निर्वाह गर्ने सम्भावना छ । मनिष शर्माको निर्देशनमा बन्ने यस चलचित्रको  स्क्रिप्ट विद्याले पढिसकेकी छिन् । उनलाई चलचित्रको स्क्रिप्ट पनि मन परेको छ , तर काम गर्ने कि नगर्ने भन्ने विषयमा निर्णय गरिसकेकी छैनन् ।

त्यसो त चलचित्रको विषयमा गान्धी परिवारले पनि कुनै प्रतिक्रिया दिएको छैन । गान्धी परिवारले स्क्रिप्ट पढेर अनुमति दिएन भने चलचित्र निर्माण सम्भव हुँदैन । चलचित्रमा इन्दिरा गान्धीको जन्मदेखी मृत्युसम्मको महत्वपूर्ण प्रसंग राख्ने योजनामा निर्देशक छन् । स्क्रिप्ट लेख्ने क्रममा ८ महिना गान्धी परिवारसँग रहेको निर्देशक मनिषले बताए ।

तर, गान्धी परिवारसँग औपचारिक अनुमति लिन भने बाँकी नै छ ।  मैले इन्दिरा गान्धीमाथि चलचित्र बनाउन लागेकोमा गान्धी परिवार पनि जानकार छ । त्यसकारण अनुमति पाउँछु भन्ने लागेको छ ।  मनिषले भने ।

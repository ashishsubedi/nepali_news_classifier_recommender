
﻿
फिल्म ‘फस्टलभ’ निर्माणसँगै चलचित्र क्षेत्रमा उदाएका माधव वाग्ले खरो स्वभावका मानिन्छन् । पहिलो फिल्मबाटै व्यवसायिक सफलता हात पारेपछि उनले अर्को फिल्म बनाए, ‘लूट’ । दोस्रो फिल्मबाट निर्मातामा एकाएक स्थापित भएपछि त उनको बोल्ने पारो झन् चढ्न थाल्यो । तर पारोलाई उनकै निर्माण रहेको अर्को फिल्म ‘छड्के’ ले केही मत्थर पार्‍यो । यतिबेला भने उनी पुनः हौसिएका छन्, आफ्नो अर्को फिल्म ‘रेशम फिलिली’ को सफलतासँगै । असारदेखि चलचित्र विकास बोर्डले लागू गरेको चलचित्र निर्माण तथा निर्देशन मापदण्डको बचाउसँगै विरोध भईरहेका बेला माधव भने खरो विरोधमा उत्रिएका छन् । हुनपनि बोर्डले भनेजस्तै निर्देशक बन्न पाँच फिल्ममा असिस्टेन्ट गरेको हुनुपर्ने वा निर्माणका लागि पुरानो ब्यानरसँग सहकार्य गर्नुपर्ने प्रावधान पहिल्यै भएको हुन्थ्यो भने न माधवले ‘फस्टलभ’ बनाउन पाउँथे न त नयाँ निर्देशकहरु निश्चल बस्नेत लिएर ‘लूट’, निगम श्रेष्ठ लिएर ‘छड्के’, न सिमोश सुनुवारलाई लिएर ‘मिसन पैसा रिलोडेड’ वा प्रणव जोशीलाई लिएर ‘फिलिली’ नै बनाउन पाउँथे । हालै मापदण्डको विरोधमा भएको एक भेलामा माधवले यसो भनेका हुन् :
‘फिल्मकर्मी, निर्मातालाई के कुरामा दुःख परेको छ भन्नेमा बहस हुँदैन । खाली यस्तै यस्तै बेलामा आएर मात्रै बहस हुन्छ । बिकास बोर्डमा राजकुमार राईजी अध्यक्ष भएर जानुभएपछि केही होला की भन्ने आशा लिएका थियौं । उहाँ पनि आसेपासेको सल्लाहमा चल्नुहुन्छ । यतिबेला बोर्डले जून मापदण्ड ल्याएको छ, मलाई चाहीं जायज लाग्दैन । किनभने यही मापदण्ड भएको भए हिजोका दिनमा न माधव वाग्ले जन्मन्थ्यो, न सफल चलचित्र दिने मेरा निर्देशकहरु निश्चल बस्नेत जन्मथ्यो न निगम श्रेष्ठ नै जन्मन्थ्यो । न प्रणव जोशी नै जन्मथ्यो । यो मापदण्ड ल्याएर नयाँलाई प्रतिबन्ध लगाउनुभन्दा पनि पुरानालाई लगाउनुपर्छ जस्तो मलाई लाग्छ । किनभने पुराना निर्माता त मरिसके । यो संसारमै छैनन् । तिनिहरुको नाममा अझै भोट लिस्ट छ निर्माता संघमा । मरिसकेको निर्माता पनि चुनावको बेलामा जन्मिन्छन् । त्यस्तो त्यस्तो बेलामा जन्मिन्छन्, उनीहरु । निश्चय पनि नयाँ सृजना, नयाँ सोच नयाँबाटै आउछ । नयाँले गरेको काम अरुको भन्दा राम्रै हुन्छ । नत्र बिकास बोर्डले ल्याएको यो मापदण्ड अलि बढि जस्तो लाग्छ । केही सीमित मेकरहरुको लागि मात्रै फाइदा पुग्छ । जसरी अहिले वर्षमा १२५ वटा फिल्म बनिरहेका छन्, त्यो बन्न पाऊदैन ।’

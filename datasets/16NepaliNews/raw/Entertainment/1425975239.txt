
﻿काठमाडौं- रुक्मिनी केमिकल्स् इन्डिष्ट्रिज प्रालिले आफ्नो लोगो प्रयोग गरी बलिउड अभिनेता शाहरुख खानलाई नेपाल ल्याएको भन्दै आपत्ति जनाएको छ। आफ्नो लोगो उद्योग विभागले फेरि कन्साइ नेरोल्याक मुम्बइको नेपाल शाखालाई दिएपछि आफूले सर्वोच्च अदालतमा मुद्दा हालेको र हाल उक्त मुद्दा सर्वोच्चमा विचाराधीन नै रहेकोले नेरोल्याकले त्यही लोगो प्रयोग गरी शाहरुखलाई नेपाल ल्याउनु अदालतको अवहेलना र आफूप्रति अन्याय भएको दाबी गरेको छ। सोमबार साँझ शाहरुख नेपाल आएपछि रुक्मिनीका अध्यक्ष श्रवणकुमार गोयलले विज्ञप्ती जारी गर्दै यस्तो बताएका हुन्।

उद्योग विभागमा आफूले पहिला नै दर्ता गरेको लोगो नै उद्योग विभागले ०६९ साल बैशाख २२ मा कन्साई नेरोल्याकलाई पनि दिएको अध्यक्ष श्रवणको भनाइ छ। यस विरुद्धमा आफूले दायर गरेको मुद्दाको सुनुवाई गर्दै ०७० साल मंसिर १८ गते सर्वोचले  उद्योग विभागबाट कन्साई नेरोल्याक मुम्बई भारतलाई प्रदान गरिएको ट्रेडमार्कको प्रयोग नगर्नु, नगराउनु, यथास्थितिमा राख्नु  भनी दिएको अन्तिरिम आदेशको उक्त कम्पनीले उलङ्घन गरेको अध्यक्ष गोयलले बताएका छन्। रुक्मिनीले कन्साई नेरोलेक पेन्टस्को लोगो (ट्रेडमार्क) दर्ता गर्न २०६८ असार १९ गते नै उद्योग विभागमा निवेदन दर्ता गरेको थाहापाए लगत्तै २०६८ साल साउन १७ गते भारतको कन्साई नेरोल्याकले आफ्नो लोगो दर्ता गराउन उद्योग विभागमा निवेदन दिएको अध्यक्ष गोयलले बताएका छन्।

नियमअनुसार पहिला निवेदन दर्ता गर्नेले नै पहिला लोगो पाउनु पर्ने भए पनि उद्योग विभागले रुक्मिनीको निवेदन थाँती राखी रुक्मिनीले नै दर्ता आवेदन गरेको ट्रेडमार्क भारतीयकम्पनी नेरोल्याकलाई दिएको अध्यक्ष श्रवणको भनाइ छ। सर्वोच्चको आदेशपछि उद्योग विभागले कान्साइ नेरोल्याकको नेपाल शाखा कमलादीलाई २०७० माघ २३ मा उक्त ट्रेडमार्क प्रयोग नर्गन नगराउन परिपत्र गरेको विज्ञप्तीमा उल्लेख छ, मंगलबार प्रकाशित नागरिकले छापेको छ।

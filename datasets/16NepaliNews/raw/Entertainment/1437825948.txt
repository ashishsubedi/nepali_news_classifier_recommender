
﻿करिब दुई दशकपछि नेपाल फर्किएका अभिनेता सरोज खनाल भन्छन्   अमेरिकाको विमानस्थलमा ओर्लिएपछि नेपालमा म के थिएँ भन्ने कुरा बिर्सनुपर्छ ।  यसरी आफ्नो रंगीन विगतलाई बिर्सनु सबै नेपाली कलाकर्मीको नियति नै हो । किनभने उनीहरू जुन कलाकारिताको रंग र अनुभव बोकेर अमेरिका पुग्छन्, त्यसले त्यहाँ कुनै  अर्थ  राख्दैन । त्यसैले त नेपाली कलाकर्मीहरू अमेरिका पुगेपछि  जीवन धान्न र सानोतिनो कमाइ गर्न  अरू नै क्षेत्रमा जिरो लेभलबाट काम सुरु गर्छन् । सरोज खनालबाटै सुरु गरौं । सेल्स ब्वाइ, वेटर हुँदै उनी एक फास्टफुड रेस्टुराँको म्यानेजरसम्म भए । विम्पिज फास्टफुडले विश्वभरका आफ्ना म्यानेजरहरूबीच प्रतिस्पर्धा गराउँदा सरोज अब्बल सावित भएका थिए । उनले लामो समय त्यही रेस्टुराँमा म्यानेजरको भूमिका निर्वाह गरे । 

गायक प्रेमराजा महतले अमेरिकामा वेटरबाटै करियर सुरु गरेका थिए । अहिले उनको आफ्नै रेस्टुराँ र रक्सी पसल छ । अमेरिका जाने कलाकारलाई उनैले विभिन्न काममा लगाइदिने गरेका छन् । अधिकांश नेपाली कलाकार अमेरिकामा रेस्टुराँमै काम गरिरहेका छन् । नायिका करिश्मा मानन्धर पनि बाल्टिमोरस्थित सब वे फास्टफुड रेस्टुराँमा काम गर्थिन् ।  

गायिका सपनाश्री न्युयोर्कस्थित नेपालीकै लगानीमा खुलेको मालिङ्गो रेस्टुराँ गजल एन्ड बारमा गाउँछिन् । अर्का गायक जगदीश समाल पनि बेला बेलामा त्यहीँ पुग्छन् । यद्यपि जगदीशको मुख्य काम भनेको बूढाबूढी स्याहार्ने केयर गिभर हो । एकताका चल्तीकी नायिका थिइन्&  पूजा चन्द । पन्छी, वरपीपलजस्ता चलचित्रकी यी नायिका अमेरिका भासिइन । उनी त्यहाँ नक्कली केश बेच्ने विक स्टोरमा काम गरिरहेकी छिन् । नायक रमेश उप्रेती बाल्टिमोरको लिक्वेर स्टोरमा थिए । उनी त्यहाँ खजान्चीको काम गर्थे । त्यस्तै अर्का नायक सुधांशु जोशी सफ्टवेयर डेभलपरको काम गर्छन् । 

न्युयोर्कमा नेपाली रेस्टुराँ सञ्चालन गरिरहेका नरेन्द्र गुरुङ भन्छन्,  यहाँ आएपछि यो काम गर्छु, त्यो काम गर्दिनँ भन्ने हुँदैन । जे जानेको छ, त्यही गर्ने हो ।  थुप्रै नेपाली कलाकार आफ्नो क्षमताअनुसारको काम गरेर बसिरहेको पनि उनले बताए । पप गायक सृजन ताम्राकार बाल्टिमोरको एउटा स्टोरमा सेल्सम्यानको काम गर्छन् । अर्का गायक सञ्जीव प्रधान तथा उनकी श्रीमती सरिश्मा अमात्यले वाल्टिमोरमा आफ्ने व्यवसाय चलाउँछन् । उनीहरूले वाल्टिमोरको टाउसन मलमा मण्डला नामको नेपाली ह्यान्डिक्राफ्ट पसल खोलेका छन् । गायिका सपनाश्री न्युयोर्ककै नेपाली रेस्टुराँमा गीत गाउँछिन् । लोकगायक भगवान् भण्डारी पनि सिकागोस्थित टेस्टअप हिमालय नामको रेस्टुराँमा काम गर्छन् । अर्का लोकगायक रामप्रसाद खनाल वालमार्टमा म्यानेजरको काम गर्थे । अहिले उनी रियलस्टेट व्यवसायमा तानिएका छन् । 

धेरै कलाकार विभिन्न कार्यक्रममा भाग लिने बहानामा अमेरिका भासिएका छन् । उनीहरू आफ्नो वास्तविक काम भने खुलाउन चाहँदैनन् । बरु सांगीतिक कार्यक्रमबाट आयआर्जन गरिरहेको दाबी गर्छन् । यद्यपि त्यस्ता नेपाली कार्यक्रमको भरमा मात्र अमेरिकामा टिक्न सक्ने कुनै आधार नभएको नरेन्द्रले बताए । नरेन्द्र भन्छन्   यहाँ हुने नेपाली कार्यक्रम सोचेजस्तो भव्य हुँदैन । दुईरतीन सय दर्शक भेला हुनु पनि ठूलो कुरा हो ।  त्यसैले बाहिर जे जस्ता हल्ला पिटे पनि भित्री रूपमा भने उनीहरू कुनै न कुनै रेस्टुराँमा वेटर वा सुपर मार्केटमा सेल्स ब्वाइको काम गरिरहेका हुन्छन् । कुनै कलाकारलाई  के काम गर्नुहुन्छ रु  भनेर सोध्यो भने, घुमाउरो जवाफ आउँछ   यहाँ यो वा त्यो काम भन्ने हुँदैन । जस्तो पाइन्छ, त्यस्तै काम गर्ने हो ।  एउटा प्रचलित भनाइ नै छ,  अमेरिकामा कुनै पनि नेपालीसँग के काम गर्छौ भनेर नसोध्नू ।  (साप्ताहिकबाट)

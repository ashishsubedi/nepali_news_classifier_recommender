
﻿साढे दुई दशक अघि आफ्नै थाँतथलोबाट लखेटिएका थिए नेपालीभाषी भुटानीहरु । जसलाई नेपालले शरण दियो । झण्डै सवा लाख शरणार्थीहरुलाई बेलडाँगी, पत्रि, गोलढाप, खुदनावारीमा शिविर लगाए । देश फर्कने आशामा गरिएका आन्दोलन पनि निरर्थक रह्यो । बरु अमेरिका, युरोपका तेस्रो मुलुकले शरणार्थीलाई प्रवेश अनुमति दिए ।
करिब एकलाख भुटानी शरणार्थी पटक पटक गरेर तेश्रो मुलुक गैसकेकाछन् । अझै २७ हजार जति शरणार्थी आफ्नै मुुलुक मात्र फर्कीने अडानमा पूर्वका २ शिविरमा छन् ।
त्यहि भुटान फर्कीन चाहने शरणार्थीहरुको कथालाई लिएर फिल्म ‘रिफ्यूजि’ बनेको छ । उदय सुब्बाको निर्देशन रहेको फिल्म माघ १५ देखि देशभर प्रदर्शन हुँदैछ । बुधबार राजधानीमा आयोजित पत्रकार सम्मेलनमा निर्देशक सुब्बाले आफ्नो धार परिवर्तन गरी ‘रिफ्यूजि’ जस्तो गहन विषयबस्तु रोजेको बताए । यसअघि उनको निर्देशनमा दर्जनौं फिल्म बनिसकेका छन् ।
नेपाली भाषि र हिन्दु धर्मालम्बी भएकैले भुटान सरकारले आफ्नै नागरिकलाई दमन गरेको बिषयलाई फिल्मले उठान गरेको बताइएको छ । साथै नेपाल सरकारले पनी उनीहरुलाई हेयको दृष्टिकोणले हेरेको सुब्बाले दावि गरे । सुब्बाले नेपाली भाषी भुटानीकै मुद्दा उठाउदा नेपालको सेन्सर बोर्डले समेत निकै दु:ख दिएको गुनासो पनि पोखे ।
फिल्मकी एक मुख्य पात्रमा अभिनय गरेकी नायिका रिस्ता बस्नेतले यस्तो फिल्ममा खेल्न पाउनु नै गर्वको कुरा भन्दै आफु रिर्पोटरको भुमिकामा रहेको जनाईन् ।
डकुड्रामा शैलिमा निर्माण गरेको भनिएको फिल्ममा जिवन लुईटेल, निर शाह, अशोक शर्मा शुरविर पण्डित, मोहन निरौला, विपना बस्नेत लगायतको पनि अभिनय रहेको छ । सौरभ लामाको छायांकन, तारा थापाको सम्पादन, विकाश चौधरीको संगीत रहेको उक्त फिल्मको निर्माण मनोज राई र दिपेश सुब्बाले गरेका हुन ।
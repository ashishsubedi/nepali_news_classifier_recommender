
﻿काठमाडौं   मिस नेपाल अर्थ प्रिन्सा श्रेष्ठको उपाधि खोसिएको छ। &#39;मिस इको&#39; प्रतियोगितामा सहभागी हुन इजिप्ट पुगेकी उनलाई मिस नेपालका आयोजक हिडन ट्रेजरले आइतबार कारवाही गरेको हो। आफ्नो उपाधिप्रति जिम्मेवार नभएको भन्दै आइतबारबाट लागु हुने गरी उनको ताज खोसिएको हो।बालाजु निवासी प्रिन्सा श्रेष्ठले उपाधिप्रति गैरजिम्मेवार व्यवहार प्रस्तुत गरेकी छन्। हाम्रो जानकारी र अनुमतिबिना अन्तर्राष्ट्रिय ब्युटी प्याजेन्टमा भाग लिएकीले उनलाई मिस नेपाल अर्थको उपाधिबाट बिमुख गरेका हौं,&#39; हिडन ट्रेजरको विज्ञप्तिमा उल्लेख छ। यसअघि बिहीबार हिडन ट्रेजरको अनौपचारिक छलफलमा उनलाई हटाउने निर्णय भएको थियो। उनीबाट खोसिएको मिस नेपाल अर्थको उपाधि मिस नेपाल इन्टरनेसनल सोनिया राजभण्डारीलाई दिइएको छ।

मिस इको प्रतियोगिता मिस अर्थकै एक हिस्सा भएको भन्दै प्रिन्सा बुधबार इजिप्ट लागेपछि मिस अर्थको आयोजक क्यारोसल प्रोजडक्सनले हिडन ट्रेजरलाई इमेल पठाउँदै आफू सो प्रतियोगितामा सहभागी नभएको र कुनै जिम्मेवारी नलिने जनाएको थियो। यसअघि हिडन ट्रेजरले सन् १९९८ मा नेपालको प्रतिनिधित्व गरेर मिस वर्ल्डमा सहभागी हुन गएकी ज्योति प्रधान फर्केर नआएपछि उनको उपाधि खोसेको थियो। &#39;कुनै पनि उपाधिको जिम्मेवारी र अनुशासन कायम गर्न नसक्ने प्रतियोगीलाई उपाधि दिनुहुन्न भन्ने लागेर हामीले कारवाही गरेका हौं,&#39; आयोजक सुवर्ण क्षेत्रीले भने।

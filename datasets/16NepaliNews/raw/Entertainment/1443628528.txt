
﻿काठमाण्डौ। संगीतकार चेतन सापकोटा कार्यकारी निर्माता भएको चलचित्र  भाग् सानी भाग्  को एक गीतको छायांकन सम्पन्न भएको छ ।
 आइ लभ यू  बोलको गीतमा चलचित्रकी नायिका केकी अधिकारी ४ अभिनेतालाई  आइ लभ यू  भन्दै गरेको देख्न सकिन्छ । गीतमा केकी नयाँ तथा पुरानो स्टाइलमा देखिएकी छिन्, जुन निकै आर्कषक तवरले प्रस्तुत गरिएको छ । गीतमा अभिनेताहरु सरोज खनाल, रमेश उप्रेती, जीवन लुइटेल, सविन श्रेष्ठ देखिएका छन् ।

चेतन सापकोटाको संगीतमा तयार भएको उक्त गीतमा रामचन्द्र काफ्ले र जुनु रिजाल काफ्लेको स्वर रहेको छ । गीतको छायांकन पश्चात चेतनले भने - चलचित्रकी मुख्य पात्र केकी अधिकारीको चलचित्रमा नायिका बन्ने सपना रहेको हुन्छ र नायिका बन्नका लागि उनी गाउँबाट शहर भागेकी हुन्छिन् । उनलाई नेपालका चर्चित नायकसँग काम गर्ने रहर हुन्छ । यही समयमा उनले यो गीत सम्झिएकी हुन्छिन् । 

चलचित्रमा केकी अधिकारी, सविन श्रेष्ठ, निर शाह, लय संग्रौला, रमेश वुढाथोकी, गिता अधिकारी, रविन्द्र खड्का, विष्णु सापकोटाको मुख्य भूमिका रहेको छ । चलचित्रमा सहदेव गौतम र विलोल पोख्रेल निर्माताको रुपमा छन् । 

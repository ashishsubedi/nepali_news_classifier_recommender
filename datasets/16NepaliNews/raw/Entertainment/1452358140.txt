
﻿राजधानीको लाजिम्पाटस्थित थिएटर भिलेजमा शुक्रबारदेखि नाटक ‘मालिनी’ मन्चन भईरहेको छ । रविन्द्रनाथ टैगोरको चर्चित काव्य कृति मालिनीमै आधारित उक्त नाटकलाई विमल सुवेदीले निर्देशन गरेका हुन् ।



बौद्ध दर्शनको प्रभावमा परेपछि राजदरबारको सुखशयल परित्याग गरी त्यसैमा लागेकी राजकुमारी मालिनीकै वरिपरी नाटक दौडन्छ । धोका र राजनीतिको खेलमा लिप्त केमान्कर, शुरुवातमा बौद्ध दर्शनको विरोधमा देखिएपनि पछि मालिनीको प्रवचनबाट प्रभावित भएको ब्राम्हण र दरबार सैनिक सुप्रिय जस्ता मुख्य पात्रको अन्तरसंघर्ष र द्वन्द्वमा नाटक लेखिएको छ ।



विम्बात्मक शैलीमा प्रस्तुत गरिएको नाटक ‘मालिनी’ मा दृश्य, मन्चमा प्रयुक्त प्रप्सलाई विशेष महत्व दिइएको छ । मल्टिमिडियाको समेत प्रयोग गरिएको उक्त नाटकलाई जिवन्त बनाउन प्रोजेक्सनको सहायता लिइएको छ । नाटकका हरेक दृश्य जबरजस्त लाग्छन् ।



नाटक सुरुवातमा मन्चको मध्यभागमा बुद्धका जोर आँखा अंकित पेन्टिंगलाई महत्वसाथ राखिएको देखिन्छ । जब नाटकको विषयले गाम्भिर्यता लिंदै जान्छ, क्यान्भासमा कोरिएका आँखाहरु बिस्तारै पखालिंदै जान्छ । बिम्बको अत्यधिक प्रयोग गरिएको ‘मालिनी’ मा नकारात्मक भाव पैदा हुने दृश्यमा मुसालाई बिम्बका रुपमा प्रस्तुत गरिएको छ ।



नाटकमा मालिनीको मुख्य भुमिकामा देखिएकी रोजिता बुद्धाचार्य चरित्र चित्रणमा सबल लाग्छिन् । श्रवण मगर, सरोज अर्याल, सुजन ओली र दिलिप रानाभाटले पनि गच्छे अनुसारको अभिनय पस्केका छन् । नाटक ‘मालिनी’ लाई मन्च परिकल्पना, ध्वनी संयोजन र मल्टिमिडियाको प्रयोगमा गरिएको दृश्य संयोजनले वजनदार बनाइदिएको छ ।
टैगोरको नाटकलाई नेपालीमा नाट्य रुपान्तरण जिवेश रायमाझीले गरेका हुन् भने निर्देशक सुवेदीकै परिकल्पना हो । कक्षा ११ को पाठ्यक्रममा समेत समावेश ‘मालिनी’ को मन्चन माघ ३ सम्म बुधबारबाहेक हरेक बेलुका सबा चार बजेदेखि हुनेछ ।
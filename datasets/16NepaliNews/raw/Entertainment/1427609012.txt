
﻿युवा निर्देशक योगेश घिमिरेले निर्देशन गरेको चलचित्र भूल भुलैयाले यतिवेला सिने जगतमा तहल्का मच्याएको छ । चलचित्र रिलिज भएका सबै हल दर्शकको चापले धान्नै नसक्ने भएका छन्। हिजोदेखि अल नेपालमा रिलिज भएको सो चलचित्र हेर्न दर्शकले राम्रो प्रतिक्रिया दिएको निर्देशक घिमिरेले जानकारी दिए। उपत्यका र उपत्यका बाहिर गरी ५७ वटा हलमा एकसाथ रिलिज भएको चलचित्र भुलभुलैया हेर्ने दर्शकको लस्कोले निर्माता निर्देशकपनि उत्साहित देखिएका छन् । 

नायक जिवन लुईटेल र नायिका निता ढुंगाना र नायक सोहित मानन्धरको मुख्य भूमिका रहेको सो चलचित्रमा तीन पुस्ताको प्रेम कथालाई देखाउन खोजीएको छ। चलचित्रको रिलीजपछि बजार घाटामा जाने अहिलेको प्रवृतिलाई विस्थापित गर्नेमा आफु ढुक्क बनेको निर्माता दिनेशकुमार पोखरेल बताउछन् ।   

अहिलेसम्मको इतिहासलाई हेर्दा चलचित्र भूल भुलैया हेर्ने आउने दर्शकको उत्साह निकै देखिएको बताउदै चलचित्र वितरक कोपाल कायस्थले चलचित्र ऐतिहासिक भएको दावी गर्छन। चलचित्र हेरेर फर्किने दर्शकको उत्साहले त्यसलाई पुष्टी गरेको उनको भनाइ छ । 

चलचित्रमा बसन्त सापकोटाको संगीत ,कविराज गहतराजको कोरियोग्राफी, वनिश शाहको सम्पादन र शिवम अधिकारीको पठकथा रहेको छ। चलचित्र त्रिकोणात्मक प्रेम कथामा आधारित रहेको छ । यो चलचित्र आजदेखि अष्ट्रेलियामा समेत रिलिज भएको छ । 

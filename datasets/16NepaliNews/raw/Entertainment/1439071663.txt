
﻿गहना महिलाहरूको सौन्दर्यसँग अभिन्न रूपले जोडिएको छ । नेपालको सन्दर्भमा सुन तथा चाँदीका परम्परागत गहनाको ट्रेन्ड पहिले पनि थियो र अहिले पनि छ । परम्परागत नेपाली गहना बजार अहिले निकै फराकिलो हुँदै गएको छ । 

गहना भन्नेबित्तिकै सुनका गहना भन्ने धेरैको बुझाइ छ, तर आजभोलि विभिन्न धातुका गहना पनि उत्तिकै प्रचलित छन् । आजभोलि गहना बनाइने धातु, त्यसमा जडान गरिने विभिन्न पत्थर, मुगा, मोती, गहना बनाउने तौरतरिका र गहना लगाउने अवसरले गहनाको महत्व प्रमाणित गर्न थालेको छ । नेपालमा दुई प्रकारका गहनाको ट्रेन्ड छ, परम्परागत तथा आधुनिक । 

आधुनिक गहनाले नेपालमा पछिल्लो दशकदेखि लोकप्रियता पाउन थालेको हो । नेपालमा अहिले परम्परागत मौलिक गहना विशेष अवसरमा मात्र खरिद बिक्री हुन्छ । तीज, दसैं तिहार, विवाहको लगन भएका महिनाहरूमा गहनाको व्यापार बढी हुन्छ । 

नेपालमा अहिले विशेष गरेर सांस्कृतिक तथा साम्प्रदायिक मौलिकता झल्काउने अवसरहरूमा परम्परागत गहना लगाइन थालिएको छ । पारिवारिक जमघट हुने विवाह, व्रतबन्ध, पूजाआजाजस्ता सामाजिक कार्यहरूमा परम्परागत गहना लगाउने होड भने कायमै छ । तैपनि आजभोलि परम्परागत गहना भन्दा आधुनिक गहना लगाउने महिलाको संख्या बढी छ । सुनका गहना लगाएर हिँड्दा हुनसक्ने चोरी तथा आपराधिक घटनाबाट जोगिन पनि महिलाहरू नक्कली गहना वा आधुनिक र सस्ता गहनाप्रति आकर्षित भएका हुन् । 

तुलनात्मक रूपमा हेर्ने हो भने अहिले नेपालमा परम्परागत सुनचाँदीका गहनाभन्दा आधुनिक कृत्रिम धातुका गहना लगाउने चलन व्यापक हुँदै गएको छ । जसरी जमाना बदलिएको छ त्यसैगरी परम्परागत गहना पनि आधुनिक शैलीमा ढल्दै गएका छन् । पाश्चात्य शैलीका गहनाले नेपाली गहना बजारको ठूलो हिस्सा ओगट्न थालेको छ । उमेर ढल्कँदै गएका अथवा विवाहित महिलाहरूमा सुनका गहनाप्रतिको मोह कायमै छ, तर अहिलेका युवापुस्ता आधुनिक गहनामा रुचि राख्छन् । यसलाई बलिउड तथा हलिउडको प्रभाव पनि मान्न सकिन्छ । विश्वमा चलेका नयाँ ट्रेन्डका गहना नेपालमा सकेसम्म छिटो आइपुग्छन् । उदाहरणका रुपमा अहिले बजारमा चलेका आकर्षक ज्वेलरी सेटलाई लिन सकिन्छ ।

यस्ता गहनामा ठूला आकारका औंठी, कानमा लगाउने टप तथा इयरिङ, हातमा लगाइने बाला, नेकपिस, खुट्टामा लगाउने पाउजु प्रमुख छन् । काँस, फलाम, तामा, पित्तलजस्ता धातुमा मोती तथा विभिन्न आवश्यक सामग्री प्रयोग गरी बनाइएका यस्ता ज्वेलरी सेट तथा गहना नै अहिले ठूलो अनुपातमा खरिद बिक्री हुन्छन् । आकर्षक तथा आधुनिक डिजाइनमा निर्मित यस्ता ज्वेलरी सबै वर्गका महिलाको पहुँचमा पर्ने भएकाले पनि आधुनिक गहनाको माग बढ्दै गएको व्यवसायीहरू बताउँछन् ।


﻿बसन्त फिल्मस् प्रोडक्सन कतारले रोइला तथा ख्यालीका प्रखर गायक शिरीष देवकोटालाई विदाई गरेको छ । शनिवार साँझ दोहाको गोल्डेन फोर्क रेष्टुरेन्टमा गायक देवकोटालाई सम्मान कार्यक्रम सहित विदाई गरिएको हो । गत नोभेम्वर १४ तारिखमा समाजसेवी इश्वर काफ्ले तथा सपना काफ्लेको संयुक्त प्रस्तुती रहेको वृहत सांगीतिक कार्यक्रम २०१४ का लागि कतार आएका राष्ट्रिय लोक दोहोरी गायक शिरीषलाई इश्वर काफ्लेले खादा ओढाई सम्मान गरेका थिए । सो विदाई तथा सम्मान कार्यक्रममा सम्पन्न साँस्कृतिक कार्यक्रमको बारेमा समीक्षा गरिएको थियो । कार्यक्रममा बोल्दै गायक देवकोटाले सम्पन्न निशुल्क विविध साँस्कृतिक प्रस्तुती रहेको कार्यक्रम स्तरीय व्यवस्थापकीय चुस्तताले पुर्ण सफल भएको बताउनुभयो । प्रवासमा रहेर अति व्यस्तताको वावजुद पनि गीत संगीतमा लगाव राखेर थुप्रो एल्वम निकाल्ने प्रवासी गायकहरुलाई राष्ट्रिय कलाकारको रुपमा राजधानीले नस्वीकारेको र काठमाण्डौँमा एउटा मात्र एल्बम निकाल्ने रातारात राष्ट्रिय गायक कलाकार घोषित गरिने कार्यशैलीमा अब परिवर्तन ल्याउनुपर्ने बताउनुभयो ।

नेपालमा हुने विभिन्न कार्यक्रममा वाद्यवादनको संयोजनमा तालमेल नमिलेको आफुले भोगेको तीतो अनुभव बताउँदै कतारमा रहेर वाद्यवादक कलाकार समूहको सांगीतिक संयोजन देखेर आफु चकित परेको देखाउँदै नेपालमा आफुले वाद्यवादनको तालमेलमा हुने कमीकमजोरी धेरै हुने गरेकोले धेरै जसो ट्रयाकमा गाउने गरेको बताउने देवकोटाले भोलिका दिनमा कतार आउने संयोग जुरेको खण्डमा आफुले वाद्यवादनमा नै गाउने बताउँदै वाद्यवादक सम्पुर्ण समूहलाई धन्यवाद दिनुभयो । लोक गीत संगीत प्रेमी दर्शकहरु माझ समाचार प्रवाह गरेर दर्शक जम्मा गर्न अतुलनीय भूमिका खेल्ने पत्रकारहरुलाई स्मरण गर्दै र धन्यवाद व्यक्त गर्दै सांगीतिक कार्यक्रमका प्रस्तुतकर्ता इश्वर काफ्लेले व्यवस्थापकीय क्षेत्रमा सहयोग गरी कार्यक्रम सफल बनाउन सहयोग गर्ने सहयोगीहरुलाई विशेष धन्यवाद दिनुभयो ।

कार्यक्रममा नेपाली कला केन्द्रका नृत्य निर्देशक प्रवीण राइ, पत्रकार रवि रोषी लगायत अन्यले पनि कार्यक्रमको बारेमा बोल्नुभएको थियो । उक्त कार्यक्रममा सम्पन्न वृहत सांगीतिक कार्यक्रम २०१४ सम्पन्न गर्न अतुलनीय भूमिका खेल्न सहयोग पुर्याउने जैवी राई, समिम मियाँ, मोहन शाह, इन्दिरा शाह, जितमान विसी लगायत अन्यलाई पनि इश्वर काफ्ले र शरद कुमार कार्कीले खादा ओढाएर कदर गर्नु भएको थियो ।

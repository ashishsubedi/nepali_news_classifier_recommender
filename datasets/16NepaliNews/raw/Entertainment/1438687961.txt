
﻿गायिका अभया सुब्बा र रवीन्द्र मिश्रले युवाहरुलाई लिडरसिप वर्कसप दिएका छन् । भूकम्पपछि पूर्ननिर्माणमा लाग्न प्रोत्साहित गर्दै युवाहरुलाई नेतृत्व विकाससम्बन्धी वर्कसप प्रदान गरिएको हो । कमलपोखरीस्थित इस्लिङटन कलेजमा  युथ लिडरसिप वर्कसप  सम्पन्न भएको छ । 

गायिका अभया सुब्बा, रवीन्द्र मिश्र र नवीन खतिवडाले युवाहरुलाई लिडससिपको प्रशिक्षण दिएका थिए । रक ब्यान्ड अभया एन्ड द स्टिम इन्जन्स्को नेतृत्व लिइरहेकी गायिका सुब्बाले पहिलो पटक युवाहरुलाई प्रशिक्षण दिएकी हुन् । नेपाली संगीतमा डेढ दशकभन्दा बढी बिताइसकेकी उनले एकमात्र गायिका हुन्, जसले चर्चित ब्यान्ड अभया एन्ड द स्टिम इन्जन्स्को नेतृत्व गरिरहेकी छिन् । उनको नेतृत्वमा हरेक वर्ष महिला दिवसको दिन  वमन इन कन्र्सट  नामक सांगीतिक कार्यक्रम हुने गरेको छ । 

नेपालमा युवतीहरुलाई काम गर्न ग्राहो छ । अहिलेसम्म महिलाहरुलाई हेर्ने दृष्टिमा परिवर्तन हुन नसक्दा, यस किसिमको वर्कसपले उनीहरुलाई प्रोत्साहित गर्नसक्छ । आँट गरेर आत्मविश्वासका साथ अघि बढ्यौं भने सुरुमा काम गर्न अफ्ठ्यारो भएपनि सहज वातावरण सृजना गर्न सक्छौं,  सुब्बा भन्छिन् । कार्यशालामा उनले युवाहरुलाई नेतृत्वसम्बन्धी प्रशिक्षण दिएकी थिइन् । 

यसअघि विभिन्न युवाहरुलाई प्रोत्साहन गर्ने वर्कसपमा सहभागि भइसकेका पत्रकार रवीन्द्र मिश्रले बोल्ने प्रतिभाको विकास गर्न आग्रह गरे ।  आफ्नो मार्केटिङ गर्न सके काम गर्न सजिलो हुन्छ । बोलीको प्रभाव सबैभन्दा चाँडो पर्ने हुँदा बोल्ने प्रतिभाको विकास गर्न हरेक दिन अभ्यास गर्नुपर्छ, उनले भने । बिबिसी नेपाली सेवाका नेपाल प्रमुख मिश्रले कार्यशालामा पब्लिक स्पिकिङबारे प्रशिक्षण दिएका थिए । 

त्यस्तै लेखक एवम् पत्रकार नवीन खतिवडाले टिम निर्माणका विषयमा प्रशिक्षण दिएका थिए । लामो समयदेखि नेपालका विभिन्न मिडिया हाउसभित्र सक्रिय भएर काम गरिरहेका उनले नेतृत्व लिन टिममा काम गर्न सक्षम हुनपर्ने बताए । कार्यशालामा एकसयभन्दा बढीले सहभागिता जनाएका थिए ।

वर्कसपको आयोजना रोट्याक्टर क्ल्ब अफ पशुपति र चिया गफ टिमले संयुक्त रुपमा गरेको थियो । कार्यशालामा नेतृत्व लिन चाहाने १६ देखि २८ वर्षसम्मका युवाहरु सहभागि जनाएका थिए । भूकम्पपछि रोकिएको चिया गफ गतिविधिलाई निरन्तरता दिन युवाहरुलाई लक्षित वर्कसपको आयोजना गरेका हौं । कार्यशालामा सहभागि भएका युवाहरुलाई पूर्ननिर्माणका कार्यमा सहभागि गराउदैंछौं, चिया गफ टिमकी स्मृति ढुंगाना भनिन् । 


﻿नेपाली कथानक चलचित्र भिमदत्तको प्रचार प्रसारको लागि देश दौडाहामा निस्केको टोली नेपालको पश्चिमी भेग सकेर अहिले मध्य भाग चितवन आई पुगेको छ ।सुदुरपश्चिमको डडेलधुरामा जन्मेका एक क्रान्तिकारीको अन्यायी, राणाशासनका विरुद्ध लडेका एक न्यायका प्रतिक भिमदत्त पन्तको कथामा आधारित रहेर हिमग्याप लामा टासीको निर्देशनमा तयार पारिएको चलचित्रले नेपाली चलचित्र धरासायी बन्दै गइरहेको समयमा आफ्नो चलचित्रले सफलता पाउने चलचित्र निर्माण पक्षले दावी गरेको छ ।

आज नारायणगढमा पत्रकार सम्मेलनको आयोजना गरि फागुनको २२ गतेबाट अल नेपाल रिलिज गर्ने युनिटले जानकारी दिएको हो । नेपाली समाजमा व्याप्त शोषण, उत्पिडन र अन्यायको विरुद्ध शसस्त्र संघर्ष गर्ने एउटा पात्रको रुपमा रहेका भिमदत्तलाई चलचित्रमा प्रस्तुत गरिएको प्रस्तुतकर्ता नवल खड्काले बताउनुभयो । चलचित्र हेर्नको लागि भने ६५ वर्ष माथिका जेष्ठ नागरिकहरुलाई निःशुल्क रुपमा चलचित्र हेराउने व्यवस्था रहेको प्रस्तुतकर्ता खड्काले बताउनुभयो ।

भिमदत्तको पाठ्य पुस्तक विद्यालय स्तरको पाठ्यक्रममा पनि रहेकाले रहर र लहडमा चलचित्रहरु निमार्ण भैरहदा समग्र राष्ट्रिय व्यक्तित्व बोकेको फिल्म हेर्न युनिटले सबैमा आग्रह गरेको छ । करिब सवा करोडको लगानीमा निर्माण गरेको चलचित्र भिमदत्तमा नवल खड्का, निशा अधिकारी, सुमिना घिमिरे, रमेश बुढाथोकी, श्रीराम पुडासैनी लगायतको अभिनय रहेको छ । माया बसेछ, आवाज, दशगजा जस्ता सफल चलचित्र पछि निर्माण भएको चलचित्र भिमदत्तले राम्रो व्यापार गर्ने निर्माण पक्षले जनाएको छ ।

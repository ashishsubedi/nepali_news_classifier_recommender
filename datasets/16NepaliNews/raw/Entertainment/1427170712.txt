
﻿कलाकारको चलचित्र हप्तैपिच्छे हलमा लाग्नु उसका लागि सुखद भएपनि व्यापारका हिसाबले भने लाभदायक हुदैन । एउटै कलाकारलाई हप्तैपिच्छे दर्शकले हलमा हेर्छन् भन्ने छैन । नायिका प्रियंका कार्कीको हकमा अहिले यही लागू भएको छ । हातमा आएका सबै चलचित्रमा काम गर्दा प्रियंकाका चलचित्र एक आपसमा भिड्ने अवस्थामा पुगेका छन् । शुक्रबारबाट चलचित्र  माला  हलमा लागेको छ । चलचित्रले औषत व्यापार गरिरहदा प्रियंका अभिनित चलचित्र  षडङ्ग  आउँदो शुक्रबारबाट प्रदर्शनको तयारीमा छ ।

शहरमा पोष्टर फेरिएला, हलमा चलचित्र फेरिएला तर पात्र भने एउटै हुनेछ । सुरज सुनुवारको लेखन तथा निर्देशनमा तयार भएको यो चलचित्रमा प्रियंकाका साथमा सौगात मल्ल, अनुप बराल, सौरमराज तुलाधर मुख्य भूमिकामा छन् । चलचित्रले ग्याङस्टारहरुको कथालाई प्रस्तुत गरेको छ । चलचित्रको बिषयवस्तु बलियो भएकाले पनि चल्छ भन्नेमा निर्देशक सुनुवार ढुक्क छन् ।

कलाकार सौगात मल्लको फरक संबाद प्रस्तुत शैलीले पनि दर्शकलाई आकर्षण गर्न सक्ने विश्वास छ । गीतसंगीतका मामालामा कमजोर बनेको  षडङ्ग को ट्रेलर भने हिट छ । कात्तिकको अन्तिममा  जेरी  चलचित्र चलेपछि नेपाली चलचित्र बजारमा सबैजसो चलचित्र असफल छन् । के  षडङ् ले त्यो पुरा गर्ला, प्रतिक्षा सबैलाई छ । नायिका प्रियंका कार्कीले के यो बर्ष एउटा हिट चलचित्र पाउँलिन् त ?

 

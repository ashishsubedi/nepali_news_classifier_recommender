
﻿जब उनी स्टेजमा उक्लिन्छन्, वातावरण रंगीन बन्छ । उनको ग्ल्यामरस गेटअप, लोभलाग्दो पर्फमेन्स तथा लयात्मक ध्वनिले दर्शकमाझ उथलपुथल नै ल्याइदिन्छ । त्यसैले पनि  उध्रेको चोली  की यी गायिका कन्सर्टका निम्ति  हटकेक  बनेकी छिन् । स्टेजमा इन्दिरा जोशीको जुन चमकदमक छ, निजी जीवनमा त्यसको प्रतिछायाँसम्म देखिँदैन । उनी सादा छिन् । सामान्य खानपान, सामान्य पहिरन, सामान्य दिनचर्या । इन्दिरालाई यस्तै जीवन स्वीकार्य छ । बिहान ६ बजे उठ्यो, रियाज गर्& यो, गीत स्वरबद्ध गर्& यो अनि साँझ घर फर्कियो । यही उपक्रममा उनको एक दिन बित्छ । खानामा विशेष  च्वाइस  छैन, न त पहिरनमै । 

 सामान्य दाल, भात, तरकारी भए पुग्छ,  इन्दिरा भन्छिन्   घरमा जे पाकेको छ, मज्जाले खान्छु ।  तराईमा जन्मी हुर्किएका उनलाई अलि मीठो खानुपरे रोटी चाहिन्छ । चिकेन ग्रेभीको स्वादमा पनि उनको जिब्रो लोभिएको छ । यद्यपि अहिले उनले धेरै चिल्लो वा मसलेदार खानामा कटौती गरेकी छिन् ।  पहिले बाहिरको खाना मीठो लाग्थ्यो,  इन्दिरा भन्छिन्   अहिले खानामा उति आशक्ति छैन ।  

खाना जस्तै पहिरनमा पनि उनको खास आशक्ति छैन । जिन्स, टिसर्ट तथा फ्ल्याट सुज भए पुग्छ । अक्सर साथमा ह्यान्ड ब्याग, नाडीमा कुनै ब्रान्डको घडी र आँखामा गगल्स छुट्दैन । औपचारिक कार्यक्रम एवं कन्सर्ट छ भने सेतो रंगको सर्ट, पाइन्ट वा पेन्सिल स्कर्टमा ठाँटिन्छन् । ट्रेडिसनल आउटफिटमा साडी वा कुर्ता सुरुवाल पनि मन पर्छ । गरगहनामा उति रुचि छैन । ड्रेसअप र मेकअपका लागि २० मिनेट पर्याप्त हुन्छ ।

कन्सर्ट वा सांगीतिक कार्यक्रम नभएको अवस्थामा उनको दैनिकी नियमित हुन्छ । उनी बिहान ६ नबज्दै ओछ्यान छाड्छिन् ।  म उज्यालोमा निदाउन सक्दिनँ,  इन्दिरा भन्छिन्   त्यसैले बिहान झ्यालमा उज्यालो आएपछि बिउँझन्छु ।  उठ्नासाथ चार गिलासजति पानी पिउने बानी छ । बिहानको केही समय संगीत साधनामा लगाउँछिन् । सामसुङको ग्यालेक्सी नोट थ्रीमा कुनै धुन ट्युन गर्छिन् र त्यसमा लय मिलाउँछिन् । केही बेर उनको कण्ठवाट  ओम  को ध्वनि गुञ्जन्छ । यतिबेलासम्म इन्दिराको अगाडि ब्रेकफास्ट र मिल्क टी तयार भैसकेको हुन्छ । अक्सर ब्रेकफास्टमा ब्रेड, फ्राइ वा उसिनेको अन्डा बन्छ । ब्रेकफास्ट पछि उनको चलायमान दैनिकी प्रारम्भ हुन्छ । 

इन्दिरा प्राय: ११ बजे घरबाट बाहिरिन्छन् । काठमाडौं आसपासमा काम छ भने आफ्नै गाडीमा हुइँकिन्छिन् । दुई वर्षयता उनी स्कोडाको फाबिया चढ्न थालेकी छिन् । उनी स्वयं ड्राइभ भने गर्दिनन् ।  जुन ठाउँमा पुग्नुपर्ने हो, त्यहाँ पार्किङ गर्ने ठाउँ नहुने र अर्कै ठाउँमा लानुपर्ने भएकाले ड्राइभर राखेकी छु  इन्दिरा भन्छिन् । घरबाट निस्किएपछि उनको गन्तव्य हुन्छ  जमलस्थित डोरेमी संगीत पाठशाला । डोरेमीमा सहपाठी एवं सांगीतिक गुरुहरूसँग भलाकुसारी हुन्छ । इन्दिराले यहीं संगीत सिकेकी हुन् । त्यसबाहेक उनी कुनै पनि बेला कुनै पनि रेकर्डिङ स्टुडियो पुग्न सक्छिन्, त्यसको खासै टुंगो हुँदैन । फोटोसुट तथा अन्तर्वार्ताले पनि उनलाई व्यस्त बनाउँछ । 

एक बजेपछि उनी घर फर्कन्छिन्, खाना खान । विगतमा बाहिर रेस्टुराँकै खानाले उनको पेट भरिन्थ्यो । अहिले त्यस्ता खानाले पेट भरिए पनि मन भरिँदैन । त्यसैले खानाका लागि घर पुग्नैपर्छ । आफ्नै भान्सामा पाकेको खान्कीले मात्र उनलाई सन्तुष्ट तुल्याउँछ । खानपानपछि इन्दिरा फेरि घर बाहिर निस्कछिन् । मध्यान्हतिर उनलाई लाजिम्पाटको फ्राइडे क्याफेमा भेट्न सकिन्छ । अन्तर्वार्ता, भेटघाट तथा फोटोसुटका लागि फ्राइडे क्याफे नै बढी सहज लाग्छ ।  त्यहाँ म अलि फ्रेस महसुस गर्छु  इन्दिरा भन्छिन्   त्यसैले दिनभरको काम सकेसम्म त्यहीं बसेर पूरा गर्छु । 

इन्दिरा ६ ७ बजेभित्र घर फर्कन्छन् । त्यसपछि उनी मनतातो पानीले नुहाउँछिन् । फ्रेस भैसकेपछि रातको खाना खाने बेला हुन्छ । यतिबेला घरका सबै सदस्य भेला भएर रमाइलो गर्दै खाने चलन छ । खानामा आटाको रोटी, तरकारी, दाल र अचार हुन्छ ।  रातको खानामा एक अर्कालाई पर्खेर भए पनि सबै सँगै बस्छौं,  इन्दिरा भन्छिन् । डिनर र सुत्ने समयको ग्याप कम्तीमा तीन घण्टाको हुन्छ ।  खाना खानासाथ सुत्दैनौं,  उनी भन्छिन्   स्वास्थ्यका लागि पनि हामी तीन घण्टाको ग्याप राखेर खान्छौं ।  

खानापछि सबै आ आफ्नै दुनियाँमा भुलिन्छन् । कोही टेलिभिजन हेर्छन्, कोही गफगाफमा व्यस्त हुन्छन् । इन्दिराचाहिँ फेसबुक अपडेट गर्छिन् । उनीसँग ग्यालेक्सी नोट थ्री, आइप्याड र म्याकबुक इयर छ । इन्दिरा त्यति टेलिभिजन हेर्दिनन् । चलचित्र हेरेर वा संगीत सुनेर भने उनको धीत मर्दैन । पुस्तक पढ्ने पारिवारिक संस्कार नै छ ।  घरका सबै जना पुस्तक क्रेजी छन्,  इन्दिरा भन्छिन्   त्यसैले म पनि पुस्तकहरू पढिरहेकी हुन्छु ।  १० बजेभित्र उनी ओछ्यानमा पुगिसकेकी हुन्छिन् । 

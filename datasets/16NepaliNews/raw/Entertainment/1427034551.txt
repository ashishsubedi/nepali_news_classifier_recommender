
﻿पोखरा, ८ चैत   पोखरामा आयोजित मिस नेवाः पोखरा नेपाल सम्बत् ११३५ को उपाधि आशा श्रेष्ठले जितेकी छिन् । पोखरा सभागृहमा आयोजित ग्राण्ड फिनालेमा १६ प्रतिष्पर्धीहरुलाई पछि पार्दै उनले उपाधिसहित नगद ४० हजार साथै विभिन्न गिफ्ट हयाम्पर प्राप्त गरेकी छिन् । प्रतियोगितामा पोखराकी श्रीया बुद्धाचार्य फस्ट रनरअप र सुस्मिता प्रधान सेकेण्ड रनर अप घोषित भए । क्रमशः बेस्ट टयालेण्टको टाइटल अवार्ड र भ्यूअर्व च्याइसको टाइटल अवार्ड पारेका उनीहरुले उपाधिस्वरुप क्रमशः नगद २५ हजार र १५ साथमा आकर्षक गिफ्ट हयाम्पर प्राप्त गरे ।

नेवाः खल कास्कीको आयोजनामा भएको सो प्रतियोगितामा मुख्य निर्णायक पूर्वमहान्याधीवक्ता राघवलाल वैद्य थिए । उनले फाइनल राउण्डमा उत्कृष्ट ५ भित्र पर्न सफल प्रतियोगीहरुलाई ग्रामीण परिवेशमा एक महिला दाउराको भारी बोकी बच्चालाई दूध चुसाउँदै हिंडदै गरेको देख्दा तपाईको प्रतिक्रिया के रहन्छ ? भन्ने प्रश्न सोधेका थिए । त्यसमा प्रतियोगीहरुले दिएको लिखित जवाफमा पोखराको खाल्टेमसिनाकी आशाले निर्णायकको मन जितेकी थिइन् ।

प्रतियोगितामा कम्प्लेक्शन सगुन श्रेष्ठ, बेष्ट स्माइल सारा बजिमय, वेष्ट पर्सनालिटी र वेष्ट फोटोजेनिक श्रीया श्रेष्ठ बनेकी छिन् । प्रत्येक टाइटल अवार्ड बिजेताले जनही पाँच हजार रुपैयाँ, प्रमाणपत्र प्राप्त गरेको प्रतियोगिता संयोजक बिक्रम उदासले बताए । प्रतियोगिताको निर्णायकमा पूर्वमिस नेवाः रस्मिता नकर्मी, मिस नेपाल इन्टरनेशनल सोनी राजभण्डारी, चितवन उद्योग बाणिज्य संघका पूर्वअध्यक्ष उत्तमलाल चुके, व्यवसायी निरञ्जन श्रेष्ठ, नेपाल जेसिसका राष्ट्रिय अध्यक्ष धनञ्जय श्रेष्ठ, प्राध्यापक जनपुकार मुनकर्मी र नेवाः खल कास्कीका पुर्वअध्यक्ष प्रकाशमान पालिखे थिए । निशा प्रजापति तथा सजनी मानन्धरको कोरियोग्राफी रहेको प्रतियोगितामा फोटोसुट सुरज श्रेष्ठले गरेको प्रचार संयोजक सञ्जय मल्लले बताए ।

नेवा खल कास्कीका अध्यक्ष अशोक पालिखेले यो सौन्दर्य प्रतियोगिता मात्रै नभएर नेवारी सभ्यता र संस्कारलाई युवापुस्तामा पु& याएर उनीहरुलाई भाषा, संस्कार र संस्कृति हस्तान्तरण गर्ने अभियान पनि रहेको जिकिर गरे । नेपाल सम्वत् ११३१ देखि पोखरामा मिस नेवाः प्रतियोगिता हुँदैआएको छ । यो प्रतियोगिताले नेवार समुदायका युवतीहरुमा मौलिक बाजा बाँसुरी तथा धिमे बाजा बजाउने प्रशिक्षण, भाषा तालिम प्रदान गर्नुका साथै समग्र नेवारी सँस्कृतिमा योगदान पुगेको आयोजकको दावी छ ।


﻿नेपाली नाटक ‘जोडियोस् भत्किएका मनहरु’ को गत आइतबार न्युयोर्कको म्यानहटनमा मन्चन गरिएको छ । नाट्यकलाकै शहर मानिने न्युयोर्कस्थित अफ ब्रोडवे थिएटरमा पहिलो पटक नेपाली नाटक मन्चन भएको हो । अशेष मल्लको लेखन तथा हरिबहादुर थापाको निर्देशन रहेको उक्त नाटक हेर्न दर्शकको बाक्लो उपस्थिती थियो ।
देशले गत वैशाखमा विनाशकारी भुकम्प बेहोर्‍यो भने त्यसपछि पनि लगातार आएका परकम्पले जनजिवन अस्तव्यस्त पार्‍यो । जनधनको क्षति त भयो नै, अझै कैयंन घरविहिन अवस्थामा पालमुनि रात गुजारिरहेका छन् । नाटकले यस्तै भुकम्प पीडित पात्रहरुलाई चित्रण गर्ने प्रयास गरेको छ । भुकम्पका कारण सबै घरपरिवार गुमाएकी बुढी आमादेखि भुकम्पमै परेर पनि बालबाल बाँचेको जोडीसम्मका कथाले दर्शकलाई भावविह्वल बनाएको थियो ।
भुकम्पलाई प्युठानमा झेलेकी ८३ वर्षिया क्षमा विष्ट पनि नाटक हेर्न अफ ब्रोडवे थिएटरमा आएकी थिइन् । उनले नाटकले फेरि भुकम्पको अनुभव गराएको स्मरण गर्दै भनिन्, ‘नाटक हेर्दा पनि कतिचोटि त आंशु थाम्नै सकिनँ । कति राम्रो नाटक देखाएका होलान् ।’ १९९० सालको भुकम्प जाँदा एक वर्षकी उनले त्यो बेला केही थाहा नपाएको पनि बताईन् । विष्टले नाटकमार्फत् कलाकारले भुकम्पको भोगाईलाई जस्ताको तस्तै उतारेको भन्दै प्रशंसा गरिन् ।
नाटकमा भुकम्पको बेला पत्रकारले खेलेको भुमिका र जिम्मेवारीदेखि संकटको अवस्थामा पल्केका चोर र केटी बेच्ने दलालहरुले उठाउने नाजायज फाइदालाई पनि व्यंगात्मक तरिकाले प्रस्तुत गरिएको छ । भुकम्पकै दौरान प्रवासी नेपालीमा देखिएको छट्पटि र राहत र उद्धार कार्यमा खटिएका युवाहरुको उत्साहलाई पनि समेटिएको छ ।
निर्देशक हरिबहादुर नाटकमा आफैे सूत्रधारको रुपमा प्रस्तुत भएका छन् । नाटक मन्चनपछि आफ्ना भनाई राख्दै उनले न्युयोर्कको व्यस्त समयमा पनि यसरी नाटकको लागि दुई महिनादेखि समय निकालेर नाटक सफल पारिदिएकोमा सबै कलाकारको मुक्तकण्ठले प्रशंसा गरेका थिए ।

दुई शो देखाइएको ७५ मिनेट लामो नाटक हेर्नका लागि न्युयोर्कदेखि न्युजर्सी, कनेक्टिकट, डि.सी, बोस्टन लगायत शहरबाट पनि दर्शक आएका थिए । नाटक मञ्चन हुनु एक साताअघि नै नाटकका सबै टिकट बिक्री भएकाले पनि धेरैले हेर्न नपाएको गुनासो नाट्य समुहलाई पोखेको थिए । न्युयोर्कस्थित नेपाली महावाणिज्यदुतावास न्युयोर्कका प्रमुख नारायणप्रसाद मैनालीले पनि नाटकको अर्काे शो छिट्टै गर्न आग्रह गरे ।
नाटक सफलतापूर्वक सम्पन्न भएकोमा खुशी व्यक्त गर्दै थापाले अर्काे वर्ष यस नाटकलाई नेपालमै लगेर मञ्चन गर्ने संभावना रहेको बताए । नाटकमा न्युयोर्कमै रहेका नदिया लिवांङ, संगीता उप्रेती, दिपिका श्रेष्ठ, विकास विष्ट, अनुज थापा, कृष थापा, ज्योतिकुमार श्रेष्ठ, सहदेव पौडेल, यादव गौतम र बालकलाकारहरु क्रिष्टल थापा र दिलाष्मा रजकको अभिनय रहेको छ ।
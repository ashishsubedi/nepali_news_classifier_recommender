
﻿– राजु पौडेल
भारतको कलकत्तास्थित भवानीपुरको खाल्सा स्कुल प्राङ्गणमा विक्रम सम्वत् २००३ साल, माघमा भएको भेलालाई आधार मान्ने हो भने आसन्न १३ औं महाधिवेशनको तयारीमा जुटेको नेपाली कांग्रेस ७० वर्ष बुढो हुन लागेको छ । यति पाको उमेरसम्म आइपुग्दा नेपाली कांग्रेसको आन्तरिक सांगठनिक क्रियाकलाप शास्त्रीय मान्यताभन्दा माथि उठ्न सकेको छैन । विश्वले वादमा आधारिक शीतयुद्धकालीन राजनीतिक अवधारणालाई पन्छाउँदै लगेका बेला कांग्रेस मात्र होइन राजनीतिक बजारमा शास्त्रीयता (वाद)मा आधारित राजनीति गर्ने पाटीहरुको विश्वसनीयता जनस्तरमा पातलिँदै गएको छ ।
कांग्रेसको सांगठनिक आधार
गाउँ-गाउँमा कांग्रेससँग आज पनि त्यस्ता बफादार कार्यकर्ता छन् जसलाई सजिलो वा अप्ठ्यारोमा समुदायका सदस्यले फ्याट्ट सम्झिन्छन् । ती कार्यकर्ताले गाविसका सामान्य वाधा-अवरोधदेखि अड्डा-अदालतका मुद्दा मामिला मिलाउने सम्मका समस्यामा सहजीकरण गरिदिन्छन् । चाहे जुनसुकै आस्थाको मतदाता होस्, आवधिक निर्वाचनमा ती कार्यकर्ताले भोट माग्दा एउटा भोट रुखमा खसाल्न अप्ठ्यारो मान्दैनन् । यो ७० वर्षसम्म कांग्रेस बचाउने पहिलो सांगठनिक आधार भनेकै त्यस्तै गर्भे कार्यकर्ताको बफादार योगदान हो ।
वीपी कोइराला समकालिन राजनीतिका अब्बल पात्र मात्र होइनन् एक बहुआयामिक व्यक्तित्वका धनी थिए । उनका कृतिहरु चौथो पुस्ताले समेत चाख मानेर पढ्छन् । बौद्विक अभ्यासमा संलग्न र कतिपय युवा पुस्तालाई समेत वीपी दर्शनको गहिरो प्रभाव छ । यो सम्मानित नामसँग कांग्रेसको नाम स्थापनाकालदेखि नै जोडिँदै आएको छ । कांग्रेसको दोश्रो सांगठनिक आधार यही हो जसलाई माथि उल्लेखित पहिलो आधारको आधारभूत प्रेरणा मान्न सकिन्छ ।
नेपालमा दर्जनौं पार्टी छन् । कम्यूनिष्ट आस्थासँग निकटकालाई मात्र होइन, क्षेत्रीयतामा आधारित भएर राजनीति गर्न रुचाउने कार्यकर्तालाई यो वा त्यो रोज्ने सुविधा छ । वीपीको दर्शनलाई आफ्नो आधारभूत प्रेरणा मान्ने कार्यकर्तालाई यो व्ाा त्यो रोज्ने/छोड्ने वा त्यस्तै-त्यस्तै आस्थातिर बहकिने सुविधा छैन । यो विकल्पहीन तेस्रो साँघुरो बाटोबाट कांग्रेसले आफ्नो संगठनको विरासत धानिरहेको छ ।
कांग्रेसका भगिनी संघ/संगठनको आवधिक अधिवेशन नभएको कति भयो त्यतातिर नजाऔं । सायद, १२ औं महाधिवेशनको ६ महिनाभित्र सम्पन्न गर्नुपर्ने कतिपय सांगठनिक काम नसकिंदै १३ औं महाधिवेशन गरिँदै छ । कांग्रेसलाई आजसम्म टिकाउने उल्लेखित तीनवाहेक अरु कारण दुःखले खोज्नु पर्छ ।
अस्थिर राजनीति र कांग्रेस महाधिवेशन
अस्थिर राजनीतिमा सरकार लामो समयसम्म टिक्दैन । मरिचमान त टिकेनन् । ओलीले मलाई टिक्न दिंदैनन् भन्ने बुझिसकेका छन् । त्यो नौलो होइन । सम्भवत कांग्रेस महाधिवेशन अगावै यो सरकार ढल्नेछ । एकाध वाहेक आन्दोलनरत मधेस केन्द्रित दल र अहिले सत्तामा रहेका केहि दलको सहकार्यमा काँग्रेसको नेतृत्वमा सरकार बन्नेछ ।
धर्म निरपेक्षताको ठाउँमा सनातन हिन्दु वा यस्तै शब्दको प्रयोग गरिनेछ । छिमेकी चासो संबोधन भएको मानिनेछ । नेपाल तत्कालको संकटबाट क्षणिक रुपमा मुक्त हुनेछ । तर, छिमेकी निर्भरता झन्-झन् बढ्नेछ । सुसुप्त अवस्थामा रहेको पृथकतावादी नाराको पछाडि लाग्ने समूहको आकार बढ्नेछ ।
फलतः महाधिवेसनको पूर्वसन्ध्यामा पार्टीको आन्तरीक राजनीतिमा एक व्यक्ति एक पदको मुद्दा सतहमा आउनेछ । यो मुद्दाले उछिन्ने अवस्था आएमा त्यो समूहलाई कृत्रिम रुपमा कमजोर बनाइनेछ ।
कांग्रेसको आसन्न जोखिम
सरकारमा पुगेपछि जारी संकट समाधानको दायित्व कांग्रेसमा फर्किन्छ । व्यवस्थापन सन्तुलित यदि भएन भने बरु दुखै झेेल्यौं तर, स्वाधीनता बचाऊ भन्ने मतदाताको ठूलो संख्या कांग्रेसबाट टाढिनेछ ।
धेरै भित्र जान आवश्यक छैन । २०४७ सालमा जन्मेको शिशु अहिले वालिग नागरिक मात्र होइन, काम गरेर खाने २५ वर्षको लक्का जवान भएको छ । २०४७ देखि यता झन्डै २ दर्जन सरकार परिवर्तन भए । ती मध्येका अधिकांस सरकारको नेतृत्व कांग्रेसले गर्‍यो । नेकपा एमालेले आजभन्दा २० वर्षअघि नौ महिना अल्पमतको सरकार चलायो । उसले ल्याएको ‘आफ्नो गाउँ-आफै बनाउँ’ नारा अहिले पनि बिक्री हुन्छ ।
कांग्रेस अर्थमन्त्रीका हैसियतले डा. रामशरण महतले पछिल्लोपटक प्रस्तुत गरेको बजेट सातौं हो । कांग्रेस बफादार कार्यकर्ताले यो अधिवेसनमा ‘वीपीले परिकल्पना गरेको समाजवादी अर्थनीति किन लागु भएन ?’ भनेर एउटा मात्र प्रश्न गर्ने हिम्मत गरुन्, डा. महत मात्र होइन, सबै नेता नाजवाफ हुनेछन् । काफी समय छ, कार्यकर्ताले वीपीको समाजवादी अर्थनीति दोहोर्‍याएर पढुन् ! नीजि सम्पतीका कारण ९९ प्रतिशत समस्या उत्पन्न हुने आकलन गर्ने वीपीले गरिवलाई झन्-झन् गरिव बनाउने टाठावाठा मैत्री अर्थनीतिको परिकल्पना गरेकै छैनन् ।
यदि वीपीमा राजनीतिक चिन्तन मात्रै हुन्थ्यो भने यो पुस्ताले वीपीलाई सम्झिने आवश्यकता पर्दैनथ्यो । उनी बहुआयामिक व्यक्तित्व थिए । आफ्ना अनुयायीले जसो गर्दा पनि उनी स्मरणीय छन् । २०४७ यता कांग्रेस नेतृत्वका सरकारले गरेका कामले वीपीकै आदर्श र गुणगान गाएर ती कार्यकर्ताले स्थानीय तहमा संगठन गर्ने आधारलाई भताभुङ्ग पारिदिएको छ ।
बरपीपलको चौतारीमा जन्मेका र चारतारे झण्डाले पुछपाछ पारिएका गर्भे कांग्रेस ढुक्क भए हुन्छ अहिले राजनीतिक बजारमा चलेको नयाँ शक्तिको बहस कांग्रेसको विकल्प हो । कार्यकर्तामा भएको राजनीतिक आस्थाको सीमितताको लाभ उठाएको कांग्रेस संगठन यो बहसले वैधानिकता प्राप्त गरेपछि झन् कमजोर हुनेछ ।
कोइराला परिवारका पिता कृष्णप्रसाद कोइरालाले सिराहाका सामान्य गरिव किसानको थोत्रो लुगा दरवारमा पार्सल पठाएको साहसिक घटना अहिलेको इतिहास हो । वीपीले प्रधानमन्त्री हुँदा भूमिसुधार नीति लागू गरे । त्यो पनि अहिलेको इतिहास हो । पटक-पटक कांग्रेसले आन्दोलनको नेतृत्व लियो । त्यो पनि इतिहास हो । आज देशको आवश्यकता के-हो ? दैनिक सरदर १ सय २५ रुपैयाँ आम्दानीमा यो महंगीमा जीवन धान्ने करिव ५५ प्रतिशत नेपाली जनताको जीवन रक्षाको पीडा सम्बोधन गर्न सक्ने अर्थराजनीतिक प्रणाली हो । पुस्तौनी विरासतमा विश्वास गर्दै शास्त्रीय आवरणमा गर्न लागिएको आसन्न महाधिवेशनले त्यो मार्ग खोल्न सक्ला ?
नेतृत्व के-हो ? के होइन ?
प्रजातान्त्रिक समाजवादका प्रणेता बीपी भन्नुहुन्थ्यो, ‘सत्यको मुख थुनिदियो भने मिथ्याको थुतुनो उघि्रन्छ ।’ गणतन्त्रमा जाने कांग्रेसको निर्णय जहाँबाट भए पनि वैधानिक भयो तर, कांग्रेस आफ्नो मौलिक सिद्धान्तबाट यतिविघ्न च्यूत भएको त्यो पहिलोपटक हो । सत्यको मुख थुन्दा-थुन्दा गरिएका निर्णयले कांग्रेससँगै देशलाई पनि चुल्हो नबल्ने अवस्थामा ल्याइपुर्‍याएको छ । यहाँभन्दा अघि जानु मेरा लागि पनि सीमा हुन सक्छ ।
कांग्रेस एकपटक नराम्रोसँग झडि्कन्छ तर, पुस्तौनी विरासतमा आधारित राजनीतिको अन्त्य हुनैपर्छ । केन्द्रको सभापतिदेखि महाधिवेशन प्रतिनिधिसम्मका प्रायः सबै दावीमा यस्तै पृष्ठभूमि जोडिएका छन् । नेतृत्वका मूलतः तीन गुण हुन्छन् दार्शनिकता, निर्देशनात्मकता र आनुवंशिकता । कृष्णप्रसादका सुपुत्र नै भए पनि वीपीको राजनीति दार्शनिकतामा आधारित राजनीति हो, किनकि, देश चलाउने राजनीतिक व्यवस्थाको दर्शन उनले प्रतिपादन गरेका छन् । राजनीतिक नेतृत्व भनेको विचार हो जुन दार्शनिकतामा आधारित हुन्छ ।
तत्कालिन श्री ५ वीरेन्द्रसँगै युवराज दिपेन्द्र पनि ढले तर, नेपाली इतिहासमा उनी राजा हुन् । इन्डियामा नेहरु/गान्धी परिवारका राहुल नेतृत्वका लागि ठिक्क परेर बसेका छन् । यो आनुवंशिकतामा आधारित राजनीति हो, जुन परिवारका सदस्यमा हस्तान्तरण हुन्छ । मूलतः पारिवारिक वृत्तको राजनीति र निरंकुश व्यवस्थामा यस्तो प्रचलन अबलम्बन गरिन्छ । आफ्ना पुस्ताको योगदान र देश-विदेशको सम्पर्क छ भन्ने दावीका आधारमा यो समूहले नेतृत्वको दावी गर्ने हो ।
मूलतः तन्दुरुस्त शरीर भएको व्यक्तिले नेतृत्व गर्ने क्षेत्रलाई निर्देशनात्मकतामा आधारित नेतृत्व भनिन्छ । सेना, पुलिस, औद्योगिक सुरक्षा र सीमासुरक्षाको नेतृत्व यसैको उदाहरण हो । नेतृत्व गर्ने व्यक्तिसँग यी गुणहरु हुनैपर्छ तर, यी गुणले नेतृत्व गर्ने क्षेत्र अलग-अलग हुन्छन् । आफ्नो नामको अगाडि पद झुण्ड्याउँदैमा त्यसलाई नेतृत्व मान्न सकिन्न ।
के गर्नुपर्छ महाधिवेशनले ?
तपाईं कांग्रेसको बफादार कार्यकर्ता हुनुहुन्छ भने तपाईंले चुन्दै गरेको नेतृत्वमा यी गुणमध्ये अब्बल गुणको खोजि गर्नुहोस् । पार्टीको आन्तरिक र बाहृय संरचनामा साठी-चालिस (छत्तीसे-चौहत्तरे) को पुरानो रोगले प्रताडित कांग्रेस तङ्ग्रीने मौका पहिलोपटक पाउनेछ ।
वीपी साँच्चिकै दूरदर्शी थिए । जून समयमा उनले आफ्नो राजनीतिक दर्शन प्रतिपादन गरे, विश्व शीतयुद्धकालीन चरणमा थियो । उनलाई पूर्वानुमान थियो, यो चरण छिट्टै समाप्त हुनेछ र विश्व उपभोगवादी युगमा प्रवेश गर्नेछ । उनले परिकल्पना गरेका घर-घरमा दुहुनो गाई, चर्चेर खाने जमिन, औषधिमुलो र शिक्षा त्यसैका पुर्वाधार हुन् । उनले परिकल्पना गरेकै समय वरीपरी उनले नै प्रतिपादन गरेको दर्शनमा आधारित पार्टीले एकमना सरकार चलाउने अवसर प्राप्त गर्‍यो । भयो के फर्केर हेर्नुहोस् ।
अहिले विश्व निर्वाध उपभोगवादी युगमा छ । भौतिक संसारमा आम उपभोक्ताका आवश्यकता चलायमान हुन्छन् । छिटो-छिटो परिवर्तन हुन्छन् । अहिले के हुँदै छ मूल्यांकन गर्नुहोस् । जुन देशले आफ्नो देशको साधन, श्रोत र श्रमशक्तिको प्रयोग गरी तयारी उत्पादन बेच्न सक्दैन, त्यो देशका नागरिकले निर्वाध उपभोगवादी युगको अनुभव गर्न पाउँदैनन् ।
अबका दिनमा तपाईंसँग दैनिक आम्दानी भएन भने राजनीति तपाईंको आय-आर्जनको पेशा हुन्छ । तसर्थ, आम कार्यकर्ताले अब शास्त्रीय अवधारणामा कायम पार्टी पंक्तिलाई अर्थराजनीतिक प्रणालीको मार्गमा हिँडाउने दवाव सिर्जना गर्नुहोस् ।
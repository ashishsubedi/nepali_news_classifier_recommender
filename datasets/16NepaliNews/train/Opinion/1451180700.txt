
﻿के हो लेटर ग्रेडिङ ?
हामीले अहिलेसम्म विद्यार्थीको मूल्यांकन अंकमा गर्दै आएका थियौँ । अब लेटर ग्रेडिङ अर्थात् अक्षरहरूको समूहमा विद्यार्थीको मूल्यांकन गर्ने पद्धति अपनाउने निर्णय भएको छ । यसै वर्षदेखि एसएलसीको आठवटा ग्रेडमा मूल्यांकन हुँदै छ । सय अंकलाई आठवटा समूहमा विभाजन गरिएको हो । शून्य नम्बरलाई ‘नट ग्रेडेड’ समूहमा राखिएको छ । इकाइ भनेको सानो हुन्छ । १, २, ३, मा मापन गरिन्छ । तर, लेटर ग्रेडिङ ए, बी, सी, डीलगायतमा हुन्छ ।
पहिले र अहिलेको मूल्यांकन पद्धतिमा खासै केही फरक होइन । हामीले ‘ए’ भन्दा अर्कोले के बुझ्ने ? हामीले ९० भन्दा अर्कोले के बुझ्ने ? यो भन्ने र बुझाउने तरिकामा मात्र फरक पर्ने हो अरूमा खासै केही फरक पर्दैन ।
सरकारले अक्षरांकन पद्धतिबाट शैक्षिक क्षेत्रमा धेरै सुधार हुन्छ भन्ने आशा देखाएको छ । शैक्षिक गुणस्तर वृद्धि हुने दाबी पनि गरेको छ । तर, सरकारले यसो भन्नु फटाहा तर्क मात्र हो । मूल्यांकन पद्धति फरक हुँदैमा गुणस्तरमा केही सुधार हुँदैन । यो पद्धतिमा जानेबित्तिकै विद्यार्थी फेल नहुने पनि होइन । अहिले फेलभन्दा तल तीनवटा ‘क्याटेगोरी’ राखिएका छन् । त्यसो भन्नु पास हुन नसकेका विद्यार्थी भन्ने बुझाउनु नै हो । यो प्रक्रियाबाट प्रणालीगत सुधार भने देखिन्छ । एक कक्षामा भर्ना भएका विद्यार्थी १० मा पुगेपछि अड्केर बस्दैनन् भन्ने देखिन्छ । प्रणालीगत निपुणता हुन्छ । १० कक्षामा धेरै विद्यार्थी अड्कँदैनन् भन्ने सन्देश जान्छ । त्योबाहेक केही फाइदा हुने होइन ।
सरकारले यसबाट शैक्षिक प्रणालीमा सुधार होला, शिक्षकलाई राम्रोसँग पढाउने बानी लाग्ला भन्ने हो भने फरक प्रणालीमा जाँदैमा उथलपुथल केही हुँदैन । बरु केही नकारात्मक असर देखिन थालिसकेको छ । शिक्षकहरू लागू गर्ने कि नगर्ने भन्ने अन्योलमा छन् । विद्यार्थीचाहिँ नपढे पनि हुन्छ भन्ने मानसिकतामा पुगिसकेका छन् । शिक्षकमा नपढाए पनि ए, बी, सी, डी कुनै न कुनै ग्रेड आइहाल्छ भन्ने सोच विकास भएको छ ।यस्तो हुनुपथ्र्यो
कुनै विद्यार्थी दुईवटा विषयमा मात्र पास भयो, औसतमा ‘ई’ आयो भने ऊ क्याम्पस जान पाउँछ कि पाउँदैन ? उसले सरकारी जागिर खान पाउँछ कि पाउँदैन ? क्याम्पस जान पाउँछ भने उसले चाहेको विषय पढ्न पाउँछ कि पाउँदैन ? त्यसका लागि अनलाइनबाट पढ्ने हो कि ? कक्षाकोठामै गएर पढने हो ? वा कतै ‘रेफरल’ कोर्स पो गर्ने हो कि ? त्यो पक्षलाई विशेष ध्यान दिनु जरुरी थियो । यो कामचाहिँ गर्नैपर्ने पनि देखिन्छ । त्यस्तो विद्यार्थीले लोकसेवा वा अन्यत्र कतै जाँच दिन खोज्यो भने के हुन्छ ? नीति निर्माताले यसतर्फ गम्भीरतापूर्वक सोच्नुपथ्र्यो ।
अब उच्च माध्यमिक शिक्षा परिषद्सँग सहकार्य गर्नुपर्छ । उच्च माविले ‘ए’देखि ‘ई’ ग्रेडसम्म ल्याएका कुन–कुन विद्यार्थीलाई पढाउने हो, स्पष्ट रूपमा तोकिनुपर्छ । अर्थात्, हामी ब्रिजकोर्स दिन्छौँ, यसरी जानुपर्छ भनेर बाटो देखाउन सक्नुपर्छ । ‘ए’ भएन भने पनि यो कलेजमा जानुस्, ‘रेफरल’ क्लास हुन्छ भन्न सक्नुपर्छ । त्यसो भएन भने पनि ‘तपाईंले चाहेको वेलामा जाँच दिन सक्नुपर्छ र परीक्षा नियन्त्रण कार्यालयले पनि परीक्षा लिने डिजाइन गर्नुपर्छ । त्यस्तो परीक्षाका दुईवटा डिजाइन हुन सक्छन् । एउटा व्यक्तिले अनुरोध गरेपछि लिइने परीक्षा र अर्को नियमित परीक्षा । यो व्यवस्था धेरै ठाउँमा लागू हुनसक्छ । उच्च माध्यमिकमा जस्तो दशा त्रिभुवन विश्वविद्यालयमा पनि हुन्छ । एसएलसी दिएकालाई त्रिविको नर्सिङको सर्टिफिकेट लेभलमा भर्ना दिने कि नदिने ? वा संस्कृत विश्वविद्यालयको उत्तरमध्यमामा भर्ना दिने कि नदिने ? त्यसैले यसका लागि परिषद्का साथै विश्वविद्यालयसँग पनि सहकार्य गर्नु जरुरी छ ।
बजारमा जागिर खान जाने ठाउँका लागि पनि सम्बोधन हुनुपर्छ । अब कति प्रतिशत भनेर सोधिँदैन, कुन ग्रेड भनेर सोधिन्छ । जागिर खाने ठाउँमा ‘ए’लाई मात्रै लिन्छु भन्यो भने फर्केर जानुपर्ने हुन्छ । लोकसेवादेखि जागिर दिने अरू निकाय–संस्थासँग सहकार्य गर्नुपर्छ । यी तीन पक्षसँग सहकार्य गर्ने हो भने कुनै न कुनै बाटो निस्कन सक्छ ।
हामीकहाँ एउटा ठूलो समस्या छ– हामीले जसरी उदार कक्षोन्नति चलायौँ त्यसरी सुधार कक्षा चलाएनौँ । यसले धेरै कुरा बिगार्‍यो । उदार कक्षोन्नतिले विद्यार्थी पास त भए, तर कमजोर जनशक्ति माथि पुग्यो । त्यसैगरी ग्रेडिङ प्रणालीपछि पनि कमजोर, काम नलाग्ने र परिणाम दिनै नसक्ने जनशक्ति कक्षा ११ मा पुग्ने अवस्था आयो भने के गर्ने ? ‘डी’भन्दा मुनि ल्याउने फेल नै हुन् । तर, फेल हुनेमध्येबाट धेरैभन्दा धेरैलाई कसरी पास गराउने भन्ने पनि सोच्नु आजको अर्को आवश्यकता छ । यति गर्न सकिएन भने यो ग्रेडिङ प्रणाली भनेको भाषामा मात्र भिन्न हुनेछ । अवस्था र गुणस्तरमा कुनै सुधार देखिनेछैन।
गुणस्तरमा सुधार हुँदैन भन्दाभन्दै पनि निजी विद्यालयले भन्ने गरेजस्तो ग्रेडिङ गर्दा गुणस्तर खस्किनेचाहिँ पक्कै होइन । ए, बी, सी, डी लेख्नु र १, २, ३, ४ लेख्नु एउटै हो । यो बुझाइमा मात्र फरक हो । ९०–१०० ल्याउन त पढ्नुपर्छ, मिहिनेत गर्नुपर्छ । ५–१० नम्बर ल्याउने विद्यार्थी पनि छन् । यी विद्यार्थी ‘डी’ र ‘ई’ ग्रेडमा जान्छन् । यी विद्यार्थी हिजोका पनि कमजोर विद्यार्थी हुन् । त्यसैले ग्रेडिङमा जाँदैमा गुणस्तर खस्किन्छ भन्नु पनि बेतुकको तर्क हो । लेटर ग्रेडिङ शिक्षा मन्त्रालयले लागू गर्‍यो, निजी विद्यालय सञ्चालकले यसको बेवास्ता पनि गरेका छन् । शिक्षक युनियन, शिक्षक महासंघले के गर्ने भन्ने मत आउन अझै बाँकी छ । यसलाई शिक्षकले पनि समस्याका रूपमा लिएका छन् । उत्तरपुस्तिका जाँच्नु ठुलो समस्या होइन । शिक्षकले पुरानै तरिकाले कपी जाँचेर नम्बरअनुसार अक्षर राखे हुन्छ । यो बुझाउन सके समस्या हुँदैन ।
ग्रेडिङले विद्यार्थीलाई नम्बर उठाउन सजिलो भयो । विद्यार्थीले १ नम्बर ल्याउनु र ९ नम्बर ल्याउनु एउटै हो । कतिपय ठाउँमा विद्यार्थीको यस विषयमा दख्खल छ भनेर लिनेसमेत चलन रहेको छ । कुनै व्यक्तिमा निश्चित विषयमा राम्रो ज्ञान छ भने उसले त्यसमा राम्रो नम्बर ल्याउँछ र उसले सोही विषयमा राम्रो गर्न सक्छ । तीन विषयमा पास वा पाँच विषयमा पासभन्दा पनि फरक पर्दैन । बाँकीमा मिहिनेत गर्नुपर्छ भनेर लेखिदिने हो भने पनि राम्रै हुन्छ ।
त्रिविले सेमेस्टर सिस्टम लागू गर्‍यो, विद्यार्थी सेमेस्टर छाडेर जनरलमा पढ्न गए । त्रिविले सेमेस्टर लागू गरेको ठीक हो कि विद्यार्थी जनरलमा पढ्न गएको ठीक ? आखिरमा दुवै ठीक हो ।
लेटर ग्रेडिङ विश्व बैंकको बुद्धिमा आएको हो । डलर आएपछि शिक्षा मन्त्रालयका कमजोर मान्छेले हुन्छ भनिदिए । त्यसको असर अहिले सबैतिर देखियो । यो समस्या सल्ट्याउन शिक्षा मन्त्रालयले पहल गर्नुपर्छ । त्यसका लागि मन्त्रालयले शिक्षक, उच्च माध्यमिक शिक्षा परिषद्, विश्वविद्यालय, लोकसेवा आयोग, सरोकारवाला पक्ष सबैसँग बसेर छलफल गर्नुपर्छ । विश्वविद्यालयले छलफल गरेर ए, बी, सी, डी सिस्टममा लैजाऔँ भन्दा पनि हुन्छ । अथवा सर्टिफिकेटमा एकापट्टि पहिलेको जस्तै नम्बर राखिदिने, अर्कातिर अक्षर पनि राख्ने प्रणाली पनि विकसित गर्न सकिन्छ ।कार्यान्वयनको सवाल
पद्धति बनाइदिएर मात्र हुँदैन, कार्यान्वयन कसरी गर्ने भन्ने पनि योजना चाहिन्छ । अहिले शिक्षकलाई तालिम नै आवश्यक होइन, तर तिमीले जसरी नम्बर दिँदै आएका छौ, त्यसरी नै देऊ र आएको नम्बरलाई अक्षरमा लेखिदेऊ भनेर सिकाइदिए पुग्छ । हाम्रा शिक्षकको विशेषता के छ भने उनीहरू जे जानेको छ त्यही मात्र कुरा गर्छन् । कति शिक्षकले त २५–३० हजार लिएर आफैँले विद्यार्थीको परीक्षा दिने गरेको पनि पाइएको छ । यति हराम शिक्षकसमेत रहेको ठाउँमा विदेशमा जस्तो एउटा सिस्टम ल्याइदिएर मात्र पुग्दैन । अब अक्षरांकन पद्धतिलाई कार्यान्वयन कसरी गर्ने भन्ने चिन्तन गर्नुको अर्थ छैन । अब धेरैभन्दा धेरै विद्यार्थीलाई कसरी ‘ए’ ल्याउने बनाउने भन्ने चिन्तन गर्नु जरुरी छ । सकभर धेरैभन्दा धेरै विद्यार्थीलाई कसरी राम्रो बनाउने भन्ने विषयमा चाहिँ सबैले चिन्ता गर्नुपर्ने देखिन्छ ।
विश्व बंैकको एजेन्डामा ग्रेडिङ पद्धति आएको हो । विश्व बैंकका अधिकारीले गुणस्तरका लागि यो एजेन्डा ल्याइएको हो भनेका छन् । नेपाललाई चाहिने हो कि होइन भन्नेतर्फ कुनै अध्ययन भएको छैन । विश्व बैंकको एजेन्डामा कार्यक्रम ल्याएर मात्र हुन्छ ? त्रिविले ल्याएको सेमेस्टरको पनि हालत त्यही छ । विद्यार्थी गुणस्तर चाहिँदैन त भन्दैनन्, तर सेमेस्टर छाडेर किन जनरलतिर जान्छन् भन्ने प्रश्न पनि उठ्छ । गुणस्तर नचाहिएर सेमेस्टर पढ्दिनँ भनेका त होइनन् । धेरैवटा कार्यक्रम नेपाललाई चाहिएको हुँदैन, तर डोनरलाई भने नयाँ–नयाँ कार्यक्रम चाहिएको हुन्छ । उनीहरूको इच्छाअनुसार हाम्राले काम गरेको हुनाले यो अवस्था आएको हो ।
ग्रेडिङ प्रणालीबाट स्वत: पास हुने होइन, यसबाट विद्यार्थी कक्षा १० मा नरोकिने मात्र हो । विद्यार्थी आठ ग्रेडभित्र पर्छन् । कुन ग्रेडमा पर्ने भन्ने विद्यार्थीको मिहिनेतमा भर पर्छ । ‘ए’ ग्रेड आयो भने विद्यार्थी विश्वको जुनसुकै ठाउँमा जान सक्छन् । ‘ई’ आउने विद्यार्थीलाई बजारले लिँदैन । यो सन्देश विद्यार्थीलाई बुझाउन सकियो भने तिनले पढ्न मन गर्छन् । यो कुरा शिक्षकलाई पनि बुझाउनुपर्‍यो ।
एउटा अर्को विकल्प रहेको छ । विदेश जानका लागि आइएलटिएस, टोफल, जिआरई गर्नुपर्छ । यसमा विद्यार्थीको डिभिजनको वास्ता हुँदैन । यदि एसएलसीको नतिजालाई बेवास्ता गर्ने हो भने कक्षा ११ मा भर्ना हुनका लागि टोफल, जिआरई जस्तै जाँच लिएर उपयुक्त व्यक्तिलाई मात्र भर्ना गर्न सकिन्छ । यस्तो विशिष्टीकृत परीक्षाको व्यवस्था गर्ने हो भने सजिलो हुनसक्छ । ११ कक्षामा भर्ना हुन कसैको नम्बर पुगेन भने उसलाई अनलाइन, रेडियो, टिभीबाट पढ है भन्नुपर्छ । उसलाई विकल्प दिनेबित्तिकै समस्या सल्टिन्छ ।विदेशमा ग्रेडिङ
एकरूपताका लागि ए, बी, सी, डी गर्दा हुन्छ । एसिया प्यासिफिक रिजनमा लेटर ग्रेडिङको तरिका फरक–फरक छ । कसैले पाँच तह, कसैले आठ तह, कसैले १३ तह राखेको पाइन्छ । देशअनुसार फरक–फरक प्रणाली छ । डेनमार्कमा १३ तहसम्म राखेको पाइन्छ भने क्यानडामा नौ तहसम्म राखेको पाइन्छ ।
‘ए’, ‘बी’, ‘सी’ले क्याम्पसमा भर्ना पाउँछौ, ‘डी’ र ‘ई’ले बजारमा काम पाउँछौ नभए एउटा टेस्टको व्यवस्था गरेर त्यसमा राम्रो गर भन्नुपर्छ । यस्तो व्यवस्था गर्‍यो भने समस्या हुँदैन । स्ट्यान्डर्डाइज टेस्टमा बल गर्नुपर्‍यो । विद्यार्थीले पढ्न पाउने व्यवस्था गर्नुपर्छ । यो शैक्षिक संस्थामा यो ग्रेडकाले मात्र भर्ना पाउँछन् भन्ने भयो भने त्यसले सामाजिक धाँजा ल्याउँछ । मेरिटका आधारमा धाँजा ल्याउने अवस्था सिर्जना गर्नुहुँदैन, क्षमताअनुसार जानसक्ने बाटो खोज्ने विकल्प सबैलाई दिनुपर्छ ।(कोइराला शिक्षाविद् हुन्)

﻿शत्रुता होस् या मित्रता, भारत–पाकिस्तान सम्बन्धमा हामी निकै औपचारिक भएका थियौँ । पाकिस्तानलाई धम्काउनु चुनावी नौटंकी थियो भने नापितौली गरिएका दुई–चार बोली त्योभन्दा नक्कली लाग्न थालेको थियो । मोदीले आफ्नो शपथग्रहणमा पाकिस्तानी प्रधानमन्त्री नवाज सरिफलाई बोलाएर औपचारिकको सट्टा आकस्मिक नीतिमा चल्ने सन्देश दिएका थिए । तैपनि मानिस औपचारिकताको बाटो नै हेरिरहे ।
लाहोर गएर मोदीले मित्रताको चाहना राख्नेहरूको मुटुमा धड्कन भरिदिएका छन् । जो भारत–पाकिस्तानको सम्बन्धलाई भावुकताको उत्तेजनामा हेर्छन्, तिनलाई प्रधामन्त्रीले दरिलो जवाफ दिएका छन् । उनले आफैँलाई पनि दरिलो जवाफ दिएका छन् । उनको राजनीतिक व्यक्तित्वको धुरीमा पाकिस्तान पनि रहेको छ । लोकसभा निर्वाचनका दौरान एउटा टेलिभिजन कार्यक्रममा उनले पाकिस्तानसँग लभलेटर लेख्ने काम बन्द गर्नुपर्ने र पाकिस्तानलाई उसैको भाषामा जवाफ दिनुपर्ने बताएका थिए । सबैलाई लागेको थियो, लभलेटरवाला होइन लेटरबमवाला नेता अगाडि आएका छन् ।
समय–समयमा भाषाको सन्दर्भ पनि बदलिन्छ । प्रधानमन्त्रीको लाहोर जानु लभलेटर लेख्नुजस्तै हो । सबै कोणबाट राम्रो छ । पाकिस्तानको नीतिलाई जो सदैव चुनावी भाषणको फ्रेममा हेर्न अभ्यस्त भएका हुन्छन्, उनीहरू गल्ती गरिरहेका हुन्छन् । उनीहरूले त्यतिवेला पनि गल्ती गरेका थिए, जतिवेला पाकिस्तानका धम्कीलाई गम्भीरतापूर्वक लिएका थिए । आज पनि गरिरहका छन्, जो लाहोर यात्रामा भएका कुराकानीको ड्राफ्ट मागिरहेका छन् ।
लाहोर गएर प्रधानमन्त्रीले ती न्युज एंकरलाई पनि सम्झाएका छन्, जो सहिद परिवार र सैनिक जवानका प्रवक्ता बनिरहेका थिए । दर्शकलाई पनि लाग्दो होला, यिनीहरू पाकिस्तानलाई लिएर नक्कली राष्ट्रवादी उन्माद फैलाइरहेका थिए । त्यसैको प्रभावमा सुषमा स्वराजले एउटा टाउकोको बदला दश टाउकोको बयान दिएकी थिइन् । अब पक्कै कोही सहिदको गाउँ गएर भावुकताको उन्मान फैलाउनेछैन ।
सीमामा हुने सहादतलाई लिएर राजनीतिक रूपमा बिजेपी पनि उन्माद फैलाउन लागेको थियो तर के यो कुराकानी वार्तामा जोड दिने र उन्मादको विरोध गर्नेको जित होइन ? के बिजेपी आज पहिलेभन्दा राम्रो महसुस गरिरहेको होला ? पक्कै राम्रो लागेको हुनुपर्छ किनकि त्यसको नेतामा अघि बढ्ने चाहना छ । सीमामा हुने गोलाबारी र आतंकवादी घटनालाई उन्मादको प्रभावमा हेर्नुहुन्न । चुनावी भाषणमा ताली प्राप्त गर्ने सुख र राज्य चलाउने व्यावहारिकताको सुख–दु:ख अलग–अलग हुन्छन् ।
प्रधानमन्त्री मोदीको लाहोर यात्राको स्वागत गरिनुपर्छ । उनले मिडिया, सोसल मिडिया र राजनीतिक समाजमार्फत पाकिस्तानलाई लिएर उन्माद फैलाउनेलाई किनारा लगाउने सुनौलो मौका दिएका छन् । मनमोहन सिंहमा यो साहस थिएन । उनी बिजेपीको हमलाअघि झुके । प्रधानमन्त्री मोदी साहसिक छन् । जोखिम लिएका छन्, त्यसैले जे पनि हुनसक्छ । राम्रो पनि त हुनसक्छ ।
पाकिस्तान र भारतबीच केही त चलिरहेको छ । हुनसक्छ, कोही पर्दापछाडिबाट चलाइरहेको छ । युद्ध विकल्प होइन । पश्चिमी शक्तिहरू अफगानिस्तान, सिरिया र इराकजस्तो स्थिति यहाँ पनि पैदा गर्न सक्छन् । भारत–पाकिस्तानबीच केही पनि अचानक र भयंकर हुन्न । यही के कम छ कि दुवै नेता जतिवेला चाहन्छन्, एकअर्काको देशमा आउन–जान सक्छन् । भारत–पाकिस्तानलाई लिएर फेरि विषयवस्तु बदलिने चुनौती आउनसक्छ । तर, यो त्रासमा नकरात्मकता भयो भने ठीक हुन्न । यस्तो चुनौती आयो भने प्रधानमन्त्रीले पाकिस्तानमाथि भरोसा गर्न थाल्नुको कारणबारे पक्कै जवाफ दिनेछन् ।(रवीसकुमार भारतको एनडिटिभीसम्बद्ध पत्रकार हुन्)

﻿
११ फागुन, काठमाडौं । नेकपा एमालेको विद्यार्थी संगठन अनेरास्ववियुले मतगणना सकिएको दुई दिनपछि मात्र विजयी उम्मेद्वारहरुको नाम औपचारिक रुपमा घोषणा गरेको छ ।
अनेरास्ववियुले मत परिणाम घोषणा गर्दा र मत पुनः जोड्दा आएको मत संख्या फरक पर्दा भएको विवाद्का कारण मंगलबार मात्र विजयी उम्मेद्वारहरुको नाम घोषणा गरेको हो ।
अनेरास्ववियुको माघ २८ गते सुरु भएको २२ औं महाधिवेशनको मत परिणाम आइतबार बेलुका आएको थियो । र, अध्यक्षमा नविना लामा निर्वाचित भएकी थिइन् ।
तर, अनेरास्ववियुले पार्टीका सचिव गोकर्ण विष्ट तथा विद्यार्थी फाँट इन्चार्ज रविन्द्र अधिकारीको उपस्थितिमा मंगलबार अपरान्ह काठमाडौंको रत्नराज्य लक्ष्मी क्याम्पसमा गरेको नेतृत्व घोषणा सभा विवादित बनेको छ ।
केही विद्यार्थीहरुले मत गणनाका क्रममा जितेका उम्मेद्वारलाई मत पुनः जोड्ने नाममा हराइएको भन्दै असन्तुष्टि जनाए । निवर्तमान अध्यक्ष किशोरविक्रम मल्लले पटक पटक-प्रयास गर्दा पनि असन्तुष्ट विद्यार्थीले सभामा बस्न मानेनन् ।
त्यसपछि पार्टीका विद्यार्थी फाँट इन्चार्ज रविन्द्र अधिकारीले विद्याथीहरु स्पष्ट रुपमा गुटमा विभाजित हुँदाको परिणाम सानो प्राविधिक त्रुटीलाई ठूलो बनाइएको र यसले संगठनको हित नगर्ने धारणा राखे ।
अधिकारीले महाधिवेशनबाट निर्वाचित सदस्यहरुको नाम घोषणा गर्नासाथ अध्यक्षमा पराजित दिपक गौतमले नवनिर्वाचित अध्यक्ष नविना लामालाई बुके दिएर बधाई दिएका थिए ।
नवनिर्वाचित अध्यक्ष लामाले निर्वाचनका बेला विद्यार्थीहरु दुई कित्तामा बाँडिए पनि सबैलाई समेटेर अगाडि बढ्ने प्रतिबद्धता जनाइन् ।
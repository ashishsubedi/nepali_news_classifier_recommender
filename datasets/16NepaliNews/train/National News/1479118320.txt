
﻿
२९ कात्तिक, काठमाडौं । अमेरिकाका नवनिर्वाचित राष्ट्रपति डोनाल्ड ट्रम्पले अवैध आप्रवासीहरुलाई जेल हाल्ने घोषणा गरेका छन् । आप्रवासीविरुद्ध कडा रुपमा प्रस्तुत हुँदै आएका ट्रम्पको यो पछिल्लो घोषणाले करिब ३० लाख व्यक्ति प्रभावित हुने बताइएको छ ।
अमेरिकी च्यानल सीबीएससँगको कुराकानीमा ट्रम्पले कारबाही आपराधिक पृष्ठभूमिका आप्रवासीविरुद्ध हुने स्पष्ट पारे ।
उनले भने, ‘अपराधी, आपराधिक कृयाकलापमा संलग्न भएको रेकर्ड भएका र ग्यांगका सदस्यहरु पत्ता लगाउँछौं । र देश निकाला गर्छौं वा जेल हाल्छौं ।’
ट्रम्पले चुनावको बेला मेक्सिकोसँग जोडिएको सीमा क्षेत्रमा पर्खाल लगाउने घोषणा समेत गरेका थिए । कुराकानीको क्रममा उनले आफ्नो यो बाचा पूरा गरेरै छाड्ने पनि बताए । उनले भने, ‘म यस योजनामा अडिग छु । पर्खालसँगै वाड पनि लगाउन सकिन्छ ।’
अमेरिकामा करिब १ करोड १० लाख प्रवासी रहेको अनुमान छ । तिमध्ये मेक्सिकोबाट आएकाहरुको संख्या धेरै छ ।
ट्रम्पले चुनावी अभियानको क्रममा राष्ट्रपति बराक ओबामाको कार्यकालमा ल्याइएको आप्रवासीहरुलाई माफी दिने कानुन खारेज गर्ने घोषणा समेत गरेका छन् ।
गत मंगलबार ट्रम्प हिलारी क्लिन्टनलाई हराउँदै अमेरिकी राष्ट्रपतिमा निर्वाचित भएका थिए । उनले आउँदो २० जनवरीमा कार्यभार सम्हाल्नेछन् । अमेरिकी कांग्रेसका दुबै सदनमा ट्रम्पको पार्टी रिपब्लिकन पार्टीको बहुमत छ ।
– एजेन्सीको सहयोगमा 
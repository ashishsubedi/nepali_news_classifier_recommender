
﻿बाबुराम पौडेल
वरिष्ठ पत्रकार ध्रुवहरि अधिकारीका समसामयिक लेखहरुको संगालो हो-सन्दर्भ र विचार । तरुण प्रकाशन प्रालिले ०६९ सालमा प्रकाशनमा ल्याएको संगालोमा ०६५ देखि ०६८ सम्म लेखिएका लेख छन् ।
पुस्तकमा नेपालको वर्तमान राजनीतिक, सामाजिक र आर्थिक अवस्था र हाम्रा नेताहरूको चरित्र देखेर चिन्तित देखिन्छन् । मेरो विचारमा यो पुस्तक नयाँ पुस्ताका युवाले पढ्नैपर्ने छ । यसमा रहेका विभिन्न शीर्षकहरू समसामयिक र उपयोगी छन् । यो नेपाल राष्ट्र र नेपाली जनतालाई केन्द्रमा राखेर तयार पारिएको महसुस हुन्छ । ५-७ वर्षअघि तयार पारिएका लेखहरू वा शीर्षकहरूले त भविष्यवाणी नै गरेको प्रतीत हुन्छ । जस्तै यस किताबमा छिमेकीको अभ्यास र विज्ञको सन्देशमा अधिकारीले उल्लेख गरेका छन्ः
२१औं शताब्दीमा भारतको विदेशनीति भन्ने विषयमा स्वतन्त्र विशेषज्ञहरूको विशेष टोलीले वर्ष दिन लगाएर गरेको अध्ययनको प्रतिवेदनबाट साँचो निचोड निस्किएको छ । विज्ञको समूहमा श्यामशरणको पनि नाम छ, जो एक समय नेपालका लागि भारतीय राजदूत थिए । पछि भारतको विदेश सचिव नै भए । यसप्रति बेमतको चर्चा दिल्लीमा नहुने त कुरै भएन । यस विज्ञ समूहको ठम्याईमा अहिलेसम्मको भारतीय विदेशनीतिलाई छिमेकी देशहरूले हस्तक्षेपकारी मनोवृत्तिबाट निर्देशित भएका छन् । सबैजसो छिमेकी देशको राजनीतिमा भारत एउटा कारक रहने गरेको छ । यसलाई विज्ञ समूहले राम्रो ठानेका छैनन् । त्यसैगरी विज्ञ समूहले वरिपरिका साना देशबाट अल्पकालीन लाभ खोज्ने पारास्पारिकताको लाभ -सिप्रोसिटी) अपेक्षा गर्ने अहिलेको प्रचलनले भारतको दीर्घकालीन हित हुँदैन भन्ने निष्कर्ष पनि निकालिएको छ । भौतिक आकारको ठूलो देशले साना छिमेकी देशहरूलाई उदारतापूर्वक व्यवहार गर्नुपर्छ भन्ने भनाइ छ र यो भारतीय पूर्वप्रधानमन्त्री गुजराल डक्ट्राइनसँग मिल्दोजुल्दो छ ।
यसरी नै स्वतन्त्र नेपाल सीमित विकल्पमा लेखक उल्लेख गर्छन् । एउटा भारतीय पत्रिका आउट लुक प्रकाशित कूटनीतिज्ञ नरेश चन्द्रको भनाइ पनि परेको छ । जसमार्फत उनले छरछिमेकमा आफ्नो छवि नरम रुपमा प्रस्तुत गर्न नसक्नुलाई भारतको सबैभन्दा ठूलो विफलता हो भनिदिएका छन् । सन् १९४७ मा अंग्रेजले छोडेको भारतीय उपमहाद्वीप दक्षिण एसियामा परिणत भइसकेपछि पनि दिल्लीको मस्तिष्कबाट औपनिवेशिक धङधङी नजानु भारतमै पनि आलोच्य विषय मनिन्छ । यसरी अहिले भारतले नेपालमाथि हस्तक्षेपकारी नीति र औपनिवेशिक पाराले सार्वभौमसत्ता सम्पन्न नेपालमाथि नांगो हस्तक्षेप गरिरहेको छ ।
नेपाली जनताको ७० वर्षदेखिको आफ्नो संविधान आफैँ बनाउने धोको पूरा भई प्रतिनिधिसभाका ९० प्रतिशत सभासद्ले ३ असोजमा सर्वमान्य सिद्धान्तद्वारा पारित गरिएको संविधान भारतले भनेजस्तो भएन । उसले डिक्टेट गरेकोजस्तो भएन भनेर ७ असोजदेखि नेपाली जनतामाथि अघोषित नाकाबन्दी गर्‍यो । नेपाली जनतामाथि अमानवीय व्यवहार गर्‍यो । आफ्नो पैसा तिरी ग्यास, मट्टीतेल, पेट्रोल, डिजेल नाकामा रोकेर नेपाली जनतालाई हुनसम्म दुःख दियो । अन्तर्राष्ट्रियसन्धि सम्झौतालाई लत्याएर शत्रु देशलाई जस्तै व्यवहार गरेको छ । भारतीय प्रधानमन्त्री नेपाल भ्रमणमा आउँदा संविधानसभामा दिएको साह्रै मीठो भाषण त ‘मुखमे राम बगली मे छुरा’ पो रहेछ । यस प्रकार लेखकले भारतको हस्तक्षेपकारी नीति र औपनिवेशिक धङधङी रहेको कुरा प्रत्यक्ष प्रमाणित भएको छ । नेपालमा ६ महिनापहिले गएको महाभूकम्पले नेपाली जनता पीडित त छँदै थिए, त्यसमाथि पनि भारतीय नाकाबन्दीले अझ महापीडित थपिदिएको छ । यस्तो छिमेकी देशहरूप्रतिको भारतीय हस्तक्षेपकारी नीतिले कसरी छिमेकी देशहरूको सद्भावना लिन सक्छ ? यसमा हाम्रा केही भारत परस्त नेताको पनि कमजोरी छ । भारतीय एकाधिकारलाई समयमै हटाई चीन तिरबाट भए पनि तत्कालै ल्याई जनतालाई ग्यास, मट्टीतेल, पेट्रोल उपलब्ध गराउनुपथ्र्यो ।
ध्रुवहरि उल्लेख गर्छन्- १७७६ मा जन्मिएको मुलुक अमेरिकाभन्दा नेपाल ८ वर्षले जेठो हो । उता १३ वटा राज्य मिलेर राज्यको संघ गठन हुनुपहिले नै पृथ्वीनारायण शाहले एकीकरण गरिसकेको मुलुक नेपाल हो । नेपाल विश्वका १७ पुराना स्वतन्त्र राज्यमध्ये एक हो । कहिले पनि परतन्त्र रहेको छैन । नेपाल विश्वका १७ पुराना स्वतन्त्र राज्यमध्ये एक हो भन्ने कुरा जर्मनीको प्रतिष्ठान एफइ यसको काठमाडौंस्थित कार्यालयको नयाँ प्रकाशनमा माथिका हरफ छापिएको उल्लेख भएका छन् । नेपालको तुलनामा ५०-६० वर्ष यताको अवधिमा जन्मिएको अथवा उपनिवेशबाट मुक्त भएका देशहरूसँग तुलनै हुन सक्दैन । १९४७ पछि अंग्रेजहरूले छोडेपछि राजनीतिक मानसिकतामा देखिएका देश हुन् भारत, पाकिस्तान, बगंलादेश । यसप्रकार लेखक यस देशको प्राचीन गौरवबारे देशबासीलाई स्मरण गराउँछन् ।
यसरी नै कूटनीतिक सन्तुलनको प्रश्नमा भन्ने शीर्षकमा उनको भनाइ उल्लेखनीय छ । भारत र चीनसँगको सन्तुलित सम्बन्धले नेपालका लागि ठूलो महत्त्व राख्छ । परन्तु यही नै सबै कुरो चाहिँ होइन । नेपालले विश्वका अरु देशसितको सम्बन्ध विकास गरेर आफ्नो राष्ट्रिय व्यक्तित्वलाई बढाउन सक्छ । भौगोलिक अवस्थितिले दक्षिण एसियामा रहेको नेपालको सांस्कृतिक परिवेश पनि तदनुकूल नै भएका हुनाले यस देशले दक्षिण एसियाको विस्तारित दायरामा आफ्नो भूमिका सशक्त बनाउन सक्छ । यसै प्रसंगमा अमेरिकी पूर्वराजदूत (नेपालका लागि) डेलेसीको भनाई उद्धृत गर्दै भन्छन्, यो संसार भारत र चीनमा मात्र सीमित छैन । त्यो भन्दा परपरसम्म पनि फैलिएको छ । त्यसैले तपाईंको -नेपालको) परराष्ट्रनीतिको दायरा पनि ठूलो हुनुपर्छ । अहिलेको संक्रमणकालबाट निस्केपछि नेपालले विश्व परिवेशमा आफूलाई कहाँ छेउ उभ्याउने हो ? टुंगो लगाउनुपर्छ । अमेरिकाले नेपाललाई भारतीय चस्माले हेर्दैन ।
निश्चय नै अमेरिकी राजदूतको भनाइ महत्त्वपूर्ण छ । हाम्रा नेताकै कमजोरी छ । खालि भारतीयको चाकरी गर्ने र उसले ठुल्ठूला नेपालका पदमा पुर्‍याइदेला र खाउला भन्ने मानसिकता पनि काम गरेको छ । आफ्नो राष्ट्र नेपाल र नेपाली जनतालाई केन्द्रबिन्दु बनाएर सन्धिसम्झौता गरिनुपर्छ । चीन र भारतसँग अत्यावश्यक विषयमा ढुवानी तुलनात्मक हिसाबले कम लाग्ने भएकाले नेपाली जनजीवनसँग बिहान बेलुका सम्बन्धित विषयवस्तुमा सम्झौता गरिनुपर्छ । भारतले पटकपटक नेपाली जनतालाई नाकाबन्दी लगाएर साह्रै दुःख दिएकाले सँगसँगै चीनसँग पनि सम्झौता गरिनुपर्छ । त्यसपछि बाहिरी विश्वसँग पनि सम्पर्क बढाउनुपर्छ । सम्बन्ध बढाउनुपर्छ । आफ्नो देशमा उत्पादन गर्न सकिने चिज पनि हामी बाहिरबाट ल्याउनुपर्ने अवस्थामा पुगेका छौं । परनिर्भता बढेकैले भारतले नेपाललाई हेपेको हो ।
यसरी कूटनीतिज्ञको भनाइ उद्धृत गरेर वास्तविकतालाई पाठकसामु प्रस्तुत गरेका छन् । अधिकारीजीको चिन्ता केमा पनि देखिन्छ भने हरेक नेपालीले -पहाडी, मधेसी, लिम्बू, थारु, मगर, गुरुङ जुनसुकै ठाउँ वा जातको भए पनि पहिले म नेपाली हुँ भन्नुपर्ने ठाउँमा म पहाडी हुँ, म मधेसी, म मगर वा तामाङ हुँ भन्नु बेठीक हो । म नेपाली भनिसकेपछि मात्र आफ्नो आज प्रत्येक नेपालीले जात भन्नुपर्‍यो । पहिले म नेपाली हुँ भन्नुपर्ने ठाउँमा राष्ट्रलाई सबै जातजाति मिलाई एकताबद्ध हुनुपर्ने बेला थरुहट, ताम्सालिङ, मगरात, लिम्बुवान आदि जातीय राज्य माग्नु गलत हो । यसले राष्ट्रलाई कमजोर बनाउँछ । तर, विदेशीले नेपालका केही एनजीओमार्फत पैसा खर्च गरेर जातीय विद्वेष फैलाउने कुचेष्टा गरिरहेका छन् । हाम्रो संस्कृति, धर्ममाथि पैसा खर्च गरेर धावा बोलिरहेका छन् । यसमा नर्वे, फिन्ल्यान्ड, स्विडेनको पनि नाउँ छ, अझ बेलायतजस्तो मित्र देश पनि विवाद मुक्त छैन ।
अवश्य पनि यस देशको नेतृत्वले नेपालका नेताले यस्ता कृत्यहरूको नियन्त्रण गर्नुपर्छ । लेखक अधिकारी भन्छन्, ‘यसै गरी केही पश्चिमा देश तिब्बती शरणार्थीलाई उचाली मानव अधिकार हननको दुहाई दिएर चीनको विरोध गराउन चाहन्छन् । जब कि नेपालले एक चीन नीतिलाई समर्थन गरेको छ । चीन र भारत नेपालका सीमा जोडिएका मुलुक हुन् । चीनजस्तो विश्वको दोस्रो आर्थिक साधन स्रोत सम्पन्न जनसंख्याको दृष्टिकोणले संसारको सबभन्दा ठूलो देशसँग अमेरिका भारत पनि चिढ्याउन चाहँदैनन् भने तिब्बती शरणार्थीलाई चीनको विरुद्ध प्रदर्शन गर्न दिएन नेपालले भनेर नेपालको बद्ख्वाइँ गर्छन् पश्चिमी देशहरू । मानव अधिकारको हनन भयो भनेर । गजब छ सानो र गरिब राष्ट्र भनेर यसरी हेप्दै बुझ पचाएको हुन सक्छ ।
यस सन्दर्भ र विचार नामक पुस्तकमा लेखक अधिकारीजी आफ्नो देशको अहिले अवस्थाबारे दुखेसो पोख्दै भन्छन्, लाग्छ देश त प्रवासमा बस्नेलाई मात्र चाहिएको हो । यहाँका बासिन्दालाई त प्रदेश भए पुग्छ । देखिँदै छ, नेपालमा नेपाली छैनन् । यहाँ त पार्टीका कार्यकर्ता मात्र छन् । राष्ट्रियता, दर्शन, सिद्धान्त, नीति र मान्यता बाँकी नराखेका नेताका पार्टीमा विल्लादार कार्यकर्ता मात्र छन् । देशलाई अनेक प्रदेशमा टुक्रिएका र जातीय राज्यमा विभाजन गराइदिन स्थानीय अनुचर गुप्तचरहरू लागि परेका छन् । कित्ता काटमा परेका देश धेरै दिन टिक्न सक्दैन । त्यस चरणमा पुगेपछि कोसित विलय हुन्छन् भन्न सकिन्न । यस सम्बन्धमा चीनबारे अमेरिका पूर्वपरराष्ट्रमन्त्री हेनरी किसिंगरले लेखेको किताबमा यस्तो उल्लेख छ- जसरी मरेको मानिस ब्युँझन सक्दैन, त्यसै गरी नष्ट भएको राष्ट्र पुनः अस्तित्वमा आउन सक्दैन । वास्तवमै नेपालमाथि खतराको बादल मडारिहेको छ ।
व्यंग्यात्मक शैलीमा लेखक अलि उदासिन भएर विकल्प पनि प्रस्तुत गर्छन् । भन्छन्, ‘बहसमा तान्न सकिने यस्तै प्रस्ताव हुन सक्छ सबै मिलौँ । यो देशलाई एक प्रदेशमा परिणत गराऔं, उत्तर प्रदेश, मध्य प्रदेश, हिमाञ्चल प्रदेश, झारखण्ड प्रदेश गणतन्त्र पनि त्यस अवस्थामा पाइने, दुईतिहाइले अनुमोदन गराइराखे वैधानिकताको कचिंगल उठ्नेछैन । तेलको आपूर्ति पनि नरोकिने, भाउबेसाहा पनि सस्तो पाइने । यस्तो अवसरको लाभ उठाउनु बुद्धिमानी हो कि ?’
मेरो विचारमा यो देशको नेतृत्व सम्हालेका नेताप्रति व्यंग्य हो कि जस्तो लाग्छ । यसरी हतास भइहाल्नुपर्ने स्थिति छैन । आज २१औं शताब्दीमा हामी हिँडिरहेका छौं, धेरै नेपाली शिक्षित र बुझ्ने भइसकेका छन् । संसारमा आफ्नो पहिचान बनाइाख्नका लागि राष्ट्र चाहिन्छ, भेषभूषा चाहिन्छ ।
भेष चाहिन्छ, भूषा चाहिन्छ शिर ठाडो राख्नका लागि देश चाहिन्छ । अमेरिकास्थित एक नेपाली आप्रवासी यो कविता कौशिकी द्वैमासिकमा प्रकाशित भएको भनी लेखकले उल्लेख गरेका छन् । तर, हामी ढुक्क भएर बस्ने अवस्था छैन । आज यो देशमा धेरैतिरबाट संकटका बादल मडारिरहेछन् भन्ने अनुभव हुन्छ । सयौं वर्षदेखि सँगै दाजुभाइ एक परिवारजस्तै भएर बसेका मधेसका दाजुभाइ थारु र पहाडिया एकापसमा अभिन्न भई बसेका त्यस्तै अरु पनि जातजाति आज जातीय राज्य माग्न तम्सेका छन् । यसमा केही देश लागिपरेका छन् । उक्साउनका लागि यो देशको विकास गर्ने भनेर एनजीओमार्फत पैसा बगाएर जातीय विद्वेष फैलाउने काम गरिरहेका छन् । खास गरी नेतृत्व वर्गले यसलाई नियन्त्रण गर्नुपर्छ । हाम्रा देशका दाजुभाइलाई खासगरी कन ठुटे नेतालाई प्रलोभन दिएर फसाइरहेका छन् । भाइभाइमा फुट सिर्जना गर्ने प्रयास गरिरहेछन् ।
यसमा हामी सम्पूर्ण नेपाली सतर्क हुनैपर्छ । यस प्रकार यो पुस्तकका सम्पूर्ण शीर्षकको विश्लेषण गरेर सम्भव छैन । ठूलो खड्कुलोमा भात पाक्यो कि पाकेन भनेर जान्न छामे मात्रै हुन्छ भनेजस्तै २-४ वटा शीर्षकबाटै यी कुरा लेख्न जमर्को गरेको छु । लेखकले उखान टुक्काको पनि प्रयोग ठाउँठाउँ गरेका छन् । जस्तै जेठा मामाको भांग्राको धोती, कान्छा मामाको कुन गति, गोडा चल्दैन अगाडि फल्दैन, भुइँको टिप्न खाज्दा पोल्टाको खस्ने डर, हर्रो नपाउँदो जाइफल धाउँदो जस्ता उखान टुक्काले पनि सुनमा सुगन्ध थपिएको । यस प्रकार लेखकले यो राष्ट्र र जनतालाई केन्द्र बिन्दु बनाएर लेखिएका लेख उल्लेखनीय दर्शनीय र पठनीय छन् । समय-समयका सन्दर्भमा लेखिएका भए पनि केही लेखले त भविष्यवाणी नै गरेको महसुस हुन्छ । यस किताबले धेरै विषयको जानकारी पाठकलाई दिन्छ ।
पुस्तकः सन्दर्भ र विचार
लेखकः ध्रुवहरि अधिकारी
प्रकाशनः तरुण प्रकाशन
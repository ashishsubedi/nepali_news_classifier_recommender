
﻿काठमाडौं । शिक्षा मन्त्रालयले नयाँ शैक्षिक सत्रदेखि शिक्षा क्षेत्र सुधारका लागि ल्याएको नयाँ निर्देशिका अव्यवहारिक र जटिल भएको भन्दै सुधार नभएसम्म त्यसको पालना नगर्ने निजी विद्यालयले बताएका छन् ।
निजी तथा आवासीय विद्यायलको संगठन प्याव्सनका महासचिव डिके ढुंगानाले भने, “नयाँ व्यवस्थामा राखिएका कतिपय कुरा अन्तर्राष्ट्रिय मान्यता विपरित छन्, त्यसमा सुधार नभएसम्म कार्यान्वयनमा जाने कुरै हुँदैन ।”
शिक्षा मन्त्रालयले शिक्षा क्षेत्रमा ब्यापक सुधार गर्न भन्दै शुल्क निर्धारण निर्देशिका तथा मापदण्ड बनाएर नयाँ शैक्षिक सत्रदेखि विद्यालयले शुल्क बढाउनका लागि अभिभावकहरुको दुई तिहाईको स्वीकृती लिनुपर्ने, विद्यालयको लेखा परीक्षणलाई जिल्ला शिक्षा कार्यालयबाट अनुमोदन गराएर मात्रै अगाडि बढाउनुपर्ने, आगामी तीन वर्षभित्र विद्यालयको आफ्नै भवन तथा भौतिक पूर्वाधार हुनुपर्ने र यस्तो गर्न अग्रसर नहुने विद्यालय अन्य विद्यालयमा गाभिनु पर्ने वा बन्द गर्नुपर्नेलगायतका नयाँ व्यवस्था गरेको छ ।
नयाँ निर्देशिकामा गरिएको व्यवस्था अव्यवहारिक भएको भन्दै त्यसलाई सच्याउन माग गर्दै निजी विद्यालयका संगठनहरुले मन्त्रालयमा १० बुँदे संशोधन प्रस्ताव समेत बुझाएका छन् । यसैबीच मन्त्रालय र निजी विद्यालयका संगठनहरू बीच पटकपटक छलफल भएपनि दुवै आ–आफ्नै अडानमा छन् ।
मन्त्रालयका सहसचिव एवं प्रवक्ता डा. हरि लम्साल गत वर्ष नै भएको सहमति अनुसार नयाँ व्यवस्था गरिएकाले यसलाई सबैले मान्नुपर्ने बताउँछन् । लम्साल भन्छन्, “कार्यान्वयनमा नै नगई कसरी जटिल र अव्यवहारिक छ भन्ने ? पहिले कार्यान्वयनमा जानु पर्छ, समस्या देखियो भने छलफलमा बसेर त्यसको समाधान खोज्नुपर्छ ।”
निजी विद्यालयहरुले विशेषगरी शुल्क निर्धारण र तीन वर्षभित्र भौतिक पूर्वाधार निर्माणको नयाँ व्यवस्थाप्रति आपत्ति जनाएका छन् । नयाँ व्यवस्था अनुसार शुल्क निर्धारणमा जाने हो भने विद्यालय व्यवस्थापन समितिको औचित्य नहुने उनीहरु बताउँछन् । प्याब्सनका महासचिव ढुंगाना भन्छन्, “यो कुनै हालतमा व्यवहारिक छैन, यसमा पुरानै बाटोबाट जानुपर्छ भन्ने हाम्रो माग हो ।”
पुरानो व्यवस्था अनुसार विद्यालय व्यवस्थापन समितिले शुल्क प्रस्ताव तयार गर्ने र जिल्लास्तरीय शुल्क निर्धारण समितिले अनुमति दिने प्रावधान थियो भने यो शैक्षिक सत्रदेखि शुल्क निर्धारण गर्नुअघि दुई तिहाई अभिभावकको स्वीकृति अनिवार्य लिनुपर्ने व्यवस्था गरिएको छ । यस्तै सबै निजी विद्यालयले तीन वर्षभित्र आफ्नै भवन र पूर्वाधारको निर्माण गर्न नसक्ने भएकाले त्यस्ता विद्यालयलाई वन्द गरिनुपर्ने व्यवस्था आपत्तिजनक रहेको ढुंगाना बताउँछन् । तर मन्त्रालयका प्रवक्ता डा.लम्साल प्रकृयामा नगई त्यसको बिरोध गर्नुको कुनै अर्थ नरहने उल्लेख गर्दै कार्यान्वयनमा नगई संशोधनको पक्षमा मन्त्रालय नरहेको बताउँछन् ।
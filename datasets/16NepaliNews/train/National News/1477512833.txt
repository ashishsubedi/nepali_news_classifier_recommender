
﻿राजविराज, १० कात्तिक । तेह्र बुँदे घोषणापत्र जारी गर्दै हरुवाचरुवा अधिकार मञ्चको प्रथम राष्ट्रिय सम्मेलन बुधवार सम्पन्न भएको छ ।
सप्तरी सदरमुकाम राजविराजमा सम्पन्न राष्ट्रिय सम्मेलनले हरुवाचरुवाको क्षतिपूर्तिसहित मुक्तिको घोषणा गरी सुरक्षित बास र परिवार संख्याको आधारमा जग्गासहित पुनःस्थापित हुनुपर्ने, हरुवा चरुवा पुनःस्थापना आयोगमा हरुवा चरुवा र महिला प्रतिनिधित्वको ग्यारेण्टी, स्थानीय निकायको निर्वाचनमा हरुवा चरुवाको प्रतिनिधित्वको सुनिश्चितता लगायतका माग गरिएको छ । हरुवाचरुवाको उठिबासको घटना तत्काल बन्द गरी उनीहरुको नाममा रहेको सम्पूर्ण ऋण खारेजी हुनुपर्ने, राज्यले भूमिहीन दलितलाई एक पटक जमिन उपलब्ध गराउने र आवासविहीन दलितलाई बसोवासको व्यवस्था गर्ने संवैधानिक व्यवस्था गरी तत्काल कानुन बनाई कार्यान्वयन गरिनुपर्ने माग गरिएको छ ।
हरुवाचरुवाको जीविकाका लागि लघु उद्यम व्यवसाय तथा आयआर्जन सम्बन्धी विभिन्न तालिम सञ्चालन हुनुपर्ने, आयआर्जनकालागि अल्पकालीन र दीर्घकालीन रुपमा अनुदान उपलब्ध गराईनुपर्ने, हरुवा चरुवाका छोराछोरीलाई उच्च र प्राविधिक शिक्षामा छात्रवृत्तिसहितको व्यवस्था, स्वास्थ्य सेवामा विशेष सहुलियत, भूमिहीन हरुवाचरुवासँग सरकारले गरेका सम्झौताहरु अक्षरशः कार्यान्वयन गर्नुपर्ने माग गरिएको छ । केन्द्रीय र स्थानीय निकायको वार्षिक योजना तथा बजेटमा हरुवाचरुवा बस्तीमा खानेपानी, बिजुलीको व्यवस्था हुनुपर्ने, शौचालय बनाउन नसकेर स्थानीय निकायको सेवा सुविधाबाट बञ्चित हरुवाचरुवाकालागि शौचालय बनाउन अनुदानसहितको व्यवस्था गर्नुपर्ने, हरुवाचरुवाको मानवअधिकारको सम्मान हुनुपर्नेलगायतका माग गरिएको छ ।
यसैगरी हरुवाचरुवा सम्मेलनको सम्पन्न बन्द सत्रले दसन मण्डलको अध्यक्षतामा चार जना पछि थप्ने गरी सर्वसम्मत रुपले १५ सदस्यीय केन्द्रीय समिति चयन गरेको छ । बन्द सत्रले १० सदस्यीय नाम सर्वसम्मत रुपले चयन गरी बाँकी पाँच जनालाई केन्द्रीय समितिको अर्को बैठकले मनोनित गर्ने निर्णय गरेको छ ।
समितिको अध्यक्षमा दशन मण्डल (सप्तरी), उपाध्यक्षमा श्रीप्रसाद सदा (धनुषा), नारायण राम (सुनसरी), महासचिवमा रासलाल राम (सिरहा), सचिव नन्दन राम (बारा), कोषाध्यक्ष राजवती मण्डल (सिरहा), सदस्य लागेन्द्र सदा (सप्तरी), सदस्यमा रामचन्द्र सदा (महोत्तरी), सदस्य ः मनबुद्धि उराउ (पर्सा) र सदस्य रामेश्वर महरा (रौतहट) रहेका छन् ।
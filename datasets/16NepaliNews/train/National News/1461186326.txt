
﻿वीरगञ्ज, ८ बैशाख । नेपाल निजामति कर्मचारी युनियन जिल्ला कार्य समिति पर्साले कर्मचारीहरुको ट्रेड युनियन अधिकारलाई सरकारले सुनियोजित रुपमा खोस्ने प्रयास गरेको भन्दै पर्साका प्रमुख जिल्ला अधिकारी मार्फत प्रधानमन्त्रीलाई बुधवार ज्ञापन पत्र बुझाएको छ ।
ज्ञापन पत्रमा सत्तामा रहेका ट्रेड युनियनहरुले पराजय भोग्नु पर्ने सम्भावना देखेपछि बैशाख १० गते कर्मचारी युनियनको हुन गई रहेको निर्वाचनलाई स्थगित गरि जेठ १९ गते गर्ने मन्त्रिपरिषदको निर्णय गराएर कर्मचारीहरुको अधिकार प्रति कुठाराघात गरेको आरोप लगाउ“दै तोकिएकै पूर्ववत मितिमा कर्मचारी युनियनको निर्वाचन सम्पन्न गर्न माग समेत गरेको छ । नेपाल निजामति कर्मचारी युनियन पर्साका अध्यक्ष सच्चितानन्द सिंहको नेतृत्वमा जिल्ला प्रशासन कार्यालय पर्सामा ज्ञापन पत्र बुझाउन गएको टोलीमा केन्द्रीय उपाध्यक्ष मनोज तिवारी, नेपाल प्रेस युनियनका केन्द्रिय सदस्य विजय कुशवाहा, कर्मचारी युनियनका केन्द्रीय सदस्य अमलेश्वर मिश्रा, केन्द्रिय प्रतिनिधि रामलोचन प्रसाद रौनियार, राजेश्वर प्रसाद साह लगायतका ४०–५० जना नेपाल निजामति कर्मचारी युनियन संघका पदाधिकारी एवं सदस्यहरुको सहभागिता रहेको थियो ।
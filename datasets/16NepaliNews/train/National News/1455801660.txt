
﻿६ फागुन, काठमाडौं । प्रभु बैंक लिमिटेडले ठुला निक्षेपकर्तालाई मध्यनजर गर्दै सम्पत्ति व्यवस्थापन सम्बन्धी सेवा सुरु गरेको छ । बैंकले ५० लाख भन्दा ठुला निक्षेपकर्तालार्इ लगानी सम्बन्धी परामर्श दिन भन्दै ‘वेल्थ मेनेजमेन्ट सर्भिस’को सुभारम्भ गरेको हो ।
कम्पनीले पहिलो चरणमा लगानी सम्बन्धी निशुल्क परामर्श उपलब्ध गराउने बैंकका प्रमुख कार्यकारी अधिकृत अशोक शेरचनले अनलाइनखबरलार्इ जानकारी दिए । शेरचनका अनुसार पहिलो चरणमा बजारको दैनिक सूचना संकलन गरेर लगानीका लागि उपयुक्त क्षेत्रको पहिचान गर्दै ग्राहकलाई जानकारी दिइने छ । बैंकले करिब ३०० जनालाई पैसावाल निक्षेपकर्ताकोरूपमा पहिचान गरिसकेको छ ।
ग्राहकले बैंकमा जम्मा गरेको रकम पूँजी बजार, सामुहिक लगानी कोष, अवकाश कोष, बीमा योजना लगायतका क्षेत्रमा लगानी गर्न परामर्श सेवा दिने उनले बताए । पहिलो चरणमा लक्षित ग्राहकलाई लगानीको उपयुक्त क्षेत्रबारे सूचना प्रदान गर्छाै, दोश्रो चरणमा भने आफैंले लगानी गरिदिने प्रक्रियामा अघि बढ्ने उनले बताए ।
‘जसले निक्षेपकर्ताको अाम्दानी बढाउने हाम्रो विश्वास छ,’ शेरचनले भने-  ‘ग्राहकको अाम्दानी बढाउन सकियो भने एकातर्फ मुलुकमा अार्थिक गतिविधिहरू पढ्छन् भने अर्कातिर उनीहरू हाम्रा स्थायी ग्राहक हुन्छन्।’
बैंकले भारतको आईसीआईसी बैंकमा दुई वर्ष काम गरेका सुमित थापाको नेतृत्वमा तीन जना रहेको ‘वेल्थ मेनेजमेन्ट सर्भिस डिपार्टमेन्ट’ स्थापना गरिसकेको उनले जानकारी दिए ।
त्यसैगरी, पैसावाल निक्षेपकर्तालार्इ नि:शुल्क डेबिट तथा क्रेडिट कार्ड प्रदान गर्ने शेरचनले जानकारी दिए । यो सेवा उपभोग गर्ने निक्षेपकर्ताहरूले एयर एसिया, वुद्ध एयर, र्याडिसन होटल, ग्राण्डी होटल, ग्राण्डी इन्टरनेशनल होटल, नर्भिक अस्पताल, सांग्रीला होटल, बाजेको सेकुवा, भोजन गृह, नर्थ फेस, रेमण्ड सप लगायतमा बिशेष सुबिधा प्राप्त गर्नेछन् ।
प्रभु बैंकले यस्तो सेवा नेपालबा बैंकहरूमध्येकै सबैभन्दा पहिलो भएको दाबीसमेत गरेको छ ।
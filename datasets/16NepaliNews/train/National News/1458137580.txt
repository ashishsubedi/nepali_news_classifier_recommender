
﻿३ चैत, धनगढी । सुदूरपश्चिमका नेपाल खाद्य संस्थानका बिक्री डिपोमा कर्मचारीविहीन हुँदै गएपछि खाद्यान्न बिक्री वितरण प्रभावित भएको छ ।
कर्मचारी नहुँदा कतिपय क्षेत्रमा कार्यालय सहयोगीले प्रमुखको काम गर्नुपरेको खाद्य संस्थान सेती अञ्चल कार्यालय धनगढीका प्रमुख डिल्लीराज लम्सालले बताए ।
बिक्री डिपो कर्मचारीविहीन भएसँगै खाद्यान्न ढुवानीको ठेक्का पाउने ठेकेदारमार्फत नै खाद्यान्नको बिक्री वितरण गर्नुपर्ने वाध्यता बताइएको छ ।
खाद्यान्न बिक्री वितरणको काम सम्बन्धित क्षेत्रको गाविस सचिव, प्रहरी निकाय र राजनीतिक दलका प्रतिनिधिको रोहवरमा हुने गरेको छ ।
खाद्य संस्थानको सेती अञ्चल कार्यालयमा अधिकृत स्तरको १०, सहायक स्तरको ५० र श्रेणीविहीन ५० कर्मचारीको दरबन्दी रहेकोमा हाल ३० जना मात्रै कार्यरत रहेको लम्सालले बताए ।
संस्थानमा कार्यरत अस्थायी ज्यालादारी कर्मचारीलाई सरकारको नीतिबमोजिम विगतमा अवकास दिइएको र स्थायी कर्मचारीले उमेर हदका कारण बर्सेनि अवकास पाउँदै जाँदा डिपो कर्मचारीविहीन हुन पुगेको जनाइएको छ ।

संस्थानको दार्चुला जिल्लास्थित पारीबगर, खण्डेश्वरी, र सुनसेरा बिक्री डिपो, बैतडीको कुलाउ, मेलौली र पुँर्चौडीहाट र बझाङ जिल्लाको बिसौनामा रहेका बिक्री डिपो लामो समयदेखि कर्मचारीविहीन छन् ।
बाजुराको कोल्टी डिपोमा मात्रै संस्थानकै कर्मचारीमार्फत खाद्यान्न बिक्री वितरण हुँदै आएको संस्थानका अधिकृत रणबहादुर ऐरले बताए । “देशभरिका खाद्य संस्थानको यही समस्या हो” ऐरले भने ।
सरकारले दिने ढुवानी अनुदानमा संस्थानले खाद्यान्न अभाव हुने क्षेत्रमा खाद्यान्न आपूर्ति गर्दै आएको छ । रासस

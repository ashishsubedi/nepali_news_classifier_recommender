
﻿२ चैत, झापा । कन्काइ नगरपालिका-३, सुरुङ्गामा रहेको कन्काइ बहुमुखी क्याम्पसलेे गरेको शुल्क वृद्धिको विरोध गर्दै ५ विद्यार्थी संगठनहरुले प्रदर्शन गरेका छन् ।
क्याम्पसमा कालो झण्डा गाड्दै विद्यार्थीहरु
उनीहरुले क्याम्पस परिसरमा कालो झन्डा गाडेका छन् भने संयुक्त विज्ञप्ति पनि निकालेर चैत ८ गतेसम्म क्याम्पस प्रशासनले वार्तामा नबोलाए आन्दोलनलाई चरणवद्ध रुपमा अझ सशक्त बनाउँदै लगिने चेतावनी दिएका छन् ।
क्याम्पस प्रशासनले यस वर्ष कक्षा ११ को शुल्क ४ सय ७५ रुपैयाँबाट बढाएर ७ सय ३० रुपैयाँ पुर्‍याएको छ । त्यस्तै, स्नातक प्रथम वर्षको शुल्क ६ सय ५ रुपैयाँबाट बढाएर ८ सय ६० र स्नातकोत्तर प्रथम वर्षको शुल्क ११ सय रुपैयाँबाट बढाएर १६ सय पुर्‍याइएको छ ।
क्याम्पस प्रशासनलाई पटकपटक छलफलबाट शुल्क समायोजन गरौं भन्दा बेवास्ता गरी एकतर्फीरुपमा शुल्क बृद्धि गरिएकाले आन्दोलन थालिएको अखिल क्रान्तिकारीका सचिव उत्सव बाँस्तोलाले बताए ।
गत वर्ष पनि क्याम्पस प्रशासनले एकलौटी ढंगले शुल्क बढाएपछि विद्यार्थीहरुको ७ दिने आन्दोलनका कारण शुल्क समायोजन भएको थियो ।
– गौरव पोखरेलबाट
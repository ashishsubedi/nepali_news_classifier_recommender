
﻿काठमाडौं । ट्राफिक जरिवाना शुल्क बढाइएको विरोधमा यातायात व्यवसायीहरूले १३ गतेदेखि चक्काजाम गर्ने भएका छन् । सवारी ऐन–२०४९ को दफा १६३ र १६४ संशोधन गरेको राजपत्र प्रकाशन गरि जरिवाना शुल्क अत्यधिक बृद्धि गरेको विरोधमा चक्काजाम गर्न लागेको व्यवसायीहरूले जानकारी दिएका छन् । यातायात व्यवसायीहरुले संयुक्त विज्ञप्ति जारी गरी उक्त जानकारी गराएका हुन् ।
व्यवासायीहरूले थप जरिवाना बृद्धि सम्बन्धी संशोधित सवारी तथा यातायात व्यवस्था ऐन २०४९ को दफा १६३ र १६४ खारेज गर्नुपर्ने, सरकारसंग विगतमा गरिएका सहमतिहरु कार्यान्वयन गर्नुपर्ने माग अघि सारेका छन् ।
त्यस्तै सार्क क्षेत्रका चार देशमा समान हैसियतमा सवारी साधन सञ्चालन गर्ने सम्बन्धी व्यवस्था तत्काल खारेज गर्न, समय सापेक्ष बिमा नीति निर्माण गर्न, ढुवानी ऐन निर्माण गर्न र यातायात क्षेत्रका श्रमिकहरुलाई सामाजिक सुरक्षा लागू गर्न माग गरेका थिए ।
माग पूरा नगरिए अनिश्चितकालिन चक्काजाम गर्ने तयारी व्यवासीहरूको रहेको नेपाल यातायात व्यवसायी राष्ट्रिय महासंघका अध्यक्ष डोलनाथ खनालले जानकारी दिए ।
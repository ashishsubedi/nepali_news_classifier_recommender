
﻿
राधेश्याम अधिकारी, सभापति, नियमावली मस्यौदा समिति । फाइल तस्वीर
३ चैत, काठमाडौं । व्यवस्थापिका संसदको नियमावली मस्यौदा समितिले प्रस्तावित मस्यौदामाथि बिहीबारबाट पुनः छलफल गर्ने भएको छ । तीन सातापछि बुधबार सिंहदरबारमा बसेको मस्यौदा समितिको बैठकले छलफलका लागि चार दिनको कार्यसूची तय गरेको छ ।
समितिका सभापति राधेश्याम अधिकारीले प्रस्तावित मस्यौदाका सबै विषय चार दिनभित्र टुंग्याउने र समितिले टुंग्याउन नसकेका विषयलाई राजनीतिक नेतृत्व तहमा लैजाने समझदारी भएको जानकारी दिए ।
सभापति अधिकारीका अनुसार एक दिनमा १० वटा परिच्छेद टुंग्याउने गरी कार्यसूची तयार पारिएको छ । प्रस्तावित मस्यौदामा ३४ वटा परिच्छेद र १२ वटा अनुच्छेद छन् ।
व्यवस्थापिका संसदले चौथो पटक थप गरेको समितिको म्याद भने गत फागुन १९ गते नै सकिएको थियो । संसदले आफ्नो कार्यसंचालन नियमावली बनाउनका लागि असोजको २५ गते समिति गठन गरेको थियो । तर प्रमुख दलहरुबीच संसदीय सुनुवाइ विशेष समिति गठनको विषयमा देखिएको विवादका कारण समितिले नियमावलीको मस्यौदालाई अन्तिम रुप दिन सकिरहेको छैन ।

﻿१७ पुस, काठमाडौं । गत बुधबार दिउँसो अपराध महाशाखाको टोलीलाई एउटा गाडीको प्रतिक्षा थियो । त्यो टोली रसुवाबाट काठमाडौं आउँदै गरेको बा ८ च ७४२० नम्बरको हाइलक्स गाडीलाई पासो थापेर कलंकीमा बसेको थियो ।
करिब चार बजेतिर थानकोट तिरबाट हुइँकिएर प्रतिक्षा गरेकै गाडी कलंकी चोकमा आइपुग्यो । गाडीलाई सादा पोशाकमा खटिएको प्रहरी टोलीले नियन्त्रणमा लियो । एक जना चालक मात्रै भएको गाडीलाई सिधै अपराध महाशाखामा ल्याएर जाँच सुरु भयो ।
गाडीको अगाडि भागमा रहेको एयरफिल्टरको बक्सभित्र लुकाएर ल्याइएको सात वटा एक-एक किलोका सुनका लाप्सा भेटियो । निकै मेहनत गरेर कसैले देख्न नसक्ने गरी सुन राखिएको थियो ।
अपराध महाशाखाका एसएसपी सर्वेन्द्र खनाल भन्छन्-सुरुमा गाडीको कतै पनि केही भेटिएन अर्कै परेछ कि जस्तो लाग्यो पछि गाडीको अगाडि भाग खालेर हेर्दा एयर फिल्टरमा सुनका लाप्सा भेटियो ।
गाडीका चालक सिन्धुपाल्चोकका ३० वर्षीय कुन्साङ लामालाई प्रहरीले पक्राउ गरे पनि सुनका मालिक को हुन् खुलेको छैन । सिन्धुपाल्चोककै चालक रसुवाको रुटबाट आएकाले पुरानै तस्करहरुले रुट परिवर्तन गरेको हुन सक्ने एसएसपी खनाल बताउँछन् ।
तस्करीको नयाँ रुट
ठूला घरानाहरुमा सुन तस्करीको लाइन खुलेको चर्चा चलिरहेका बेला रसुवा नाका पछिल्लो समय सुन तस्करीको मुख्य गन्तव्य बन्न थालेको छ । भूकम्पले तातोपानी नाका ठप्प भएपछि तस्करको नयाँ रुट रसुवा नाका बनेको हो ।
नेपालमा अवैध रुपमा सुन तस्करी गर्ने गिरोहका लागि सिन्धुपाल्चोकको तातोपानी भन्सार मुख्य रुट बन्दै आएको थियो । सिन्धुपाल्च्ाोकको भन्दा बलियो सुरक्षा व्यवस्था भएको रसुवा नाका सुन तस्करीको लागि रुट बन्न थालेको छ ।
लाङटाङ राष्ट्रिय निकुञ्जको क्षेत्र पर्ने रसुवाको बाटाहरुमा नेपाल प्रहरी, सशस्त्र प्रहरी र राष्ट्रिय अनुसन्धान विभागसँगै नेपाली सेनाले ठाउँ-ठाउँमा चेकप्वाइन्ट राखेको छ । तर त्यहि नाकाबाट सुन भित्रिरहेको छ ।
विगतमा सिन्धुपाल्चोकको बाटोबाट सुन तस्करी हुने भए पनि तस्करहरुले रुट परिवर्तन गरेकाले त्यही समूह केरुङ नाकातिर लागेको प्रहरीको अनुमान छ ।
तर तस्करले सीमा सुरक्षामा खटिएका चारओटै सुरक्षा निकायलाई छक्याएर काठमाडौंसम्म सुन ल्याउन सफल हुनु सामान्य कुरा होइन ।
सूचनाको आधारमा अपराध महाशाखाले भरियालाई पक्राउ गरे पनि रसुवा नाकादेखि काठमाडौंसम्मको रुटको सुरक्षा तस्करहरुका लागि कठिन रहेनछ भन्ने खुल्न थालेको छ ।
मोटरसाइकलमा सुन तस्करी
एक साता अघि नेपाल-चीन सीमानामा नेपाली सुरक्षाकर्मीहरु नियमित जाँचमा थिए । विशेष गरी चीनबाट नेपाल भित्रने सवारी सधानहरु सुरक्षाकर्मीको मुख्य निशानामा पर्ने गर्छन् । गत बुधबार पनि रसुवागढीमा जाँच गरिरहेका सुरक्षाकर्मीको आँखा एउटा मोटरसाइकलमा पर्‍यो । चाइनाबाट नेपाल छिरेको बा ६८ प ७४५४ नम्बरको मोटरसाइकललाई रोकेर प्रहरीले जाँच गर्‍यो ।
मोटरसाइकल चालक केही डराएको जस्तो देखिएपछि प्रहरीले मोटरसाइकलको हरेक पार्टमा चेक गर्दा एयर फिल्टरमा भेटियो पाँच किलो सुन ।
रसुवाकै २८ वर्षीय विरेन लामा प्रहरीको फन्दामा परे । रसुवाका प्रमुख जिल्ला अधिकारी चोमेन्द्र न्यौपानेका अनुसार लामालाई सुन बोकाएर पठाउने को हो खुल्न सकेको छैन ।
लामा भरिया मात्रै भए पनि उनको शैली हेर्दा चीनबाट नियमित सुन बोक्ने व्यक्ति हुन सक्ने प्रमुख जिल्ला अधिकारी न्यौपानेले बताए ।
रुट फेरियो सुरक्षा व्यवस्था फेरिएन
केही महिना अघि मात्रै रसुवाको टिमुरेमा कुङजाङ तामाङको साथबाट ६ किलो अवैध रुपमा तस्करी भैरहेको सुन बरामद भएको थियो ।
त्यसो त दुई साताअघि काठमाडौंको जोरपाटीमा मध्यरातमा मोटरसाइकलबाटै प्रहरीले १० किलो सुन बरामद गरेको थियो ।
रातको समय गस्तिका लागि मोटरसाइकलमा हिँडेका दुई प्रहरीले शंका लागेर जोरपाटीमा एउटा मोरटसाइकलमा जाँच गर्दा १० किलो सुन भेटिएको थियो ।
सुन बोकेर आउने २ जना फरार भए पनि प्रहरीले मोटरसाइकलको एयर फिल्टरबाट १० किलो सुन बरामद गरेको थियो । उक्त सुन पनि रसुवाकै रुटबाट काठमाडौं भित्रिएको प्रहरीको दावी छ ।
तातोपानी नाका बन्द भएपछि तस्करले रसुवालाई नयाँ रुट बनाएका हुन् ।
अघिल्लो एक वर्ष मात्रै देशैभर ३३ किलो अवैध रुपमा तस्करी भैरहेको सुन बरामद भएको थियो । तर यस वर्ष करिब झण्डै ११ किलो मात्रै सुन बरामद भएको छ ।
रसुवाका प्रमुख जिल्ला अधिकारी न्यौपानेले रसुवाको रुट भएर हुन सक्ने तस्करीलाई नियन्त्रण गर्न सुरक्षा व्यवस्था कडा बनाएको दावी गरे ।
‘यो निकै संवेदनशील क्षेत्र हो वन्यजन्तुको छालादेखि अन्य अवैध बस्तुको तस्कर हुन सक्छ भनेर हामीले नाकादेखि नै सुरक्षा व्यवस्था बलियो बनाएका छौं,’ प्रमुख जिल्ला अधिकारी न्यौपानेले भने ।
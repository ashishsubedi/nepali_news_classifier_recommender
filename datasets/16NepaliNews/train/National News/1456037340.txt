
﻿सुभाषप्रसाद साह
९ फागुन, कलैया । बारा जिल्लाको अधिकांश गाविसहरुमा यतिखेतर गाउँ परिषद् गर्ने चटारो परेको छ । विगत ६ महिनाभन्दा बढि तराई मधेसमा आन्दोलन चलेकोले पुष मसान्त भित्र हुनुपर्ने भएपनि जिल्लाका धेरैजसो गाविस र नगरहरुमा गाउँ परिषद् अहिलेसम्म हुन सकेको छैन ।

जिल्ला विकास समितिले गत फागुन ४ गते सचिवहरुको मासिक बैठकमा एकसाता भित्र गाउँ तथा नगरहरुको परिषद् सम्पन्न गर्न निर्देशन दिई सकेको स्थानीय विकास अधिकारी नाराणबहादुर पाण्डेले बताए ।
बारामा ६ नगरपालिका सहित ६८ वटा गाविसहरु छ । मधेस आन्दोलनकै वेला तीन नगरपालिकाहरु कोल्हवी, गढिमाई र निजगढ तथा २७ वटा गाविसहरुले गाउँ परिषद् सम्मन्न गरेको जिविसले जनाएको छ । कलैया, महागढीमाई र सिम्रौनगढ नगरपालिकाको हालसम्म परिषद् हुन सकेको छैन । तर यस अवधिमा भएका र हाल हुँदै गरेका अधिकाशं गाविसका सचिवहरुले खुला रुपमा नभई सदुमुकाम र गोप्य रुपमा परिषद् सम्पन्न गर्ने गरेको आरोप लागेको छ ।
सरोकारवाला, सर्वसाधारण र राजनीतिक दलका प्रतिनिधिहरुको रोहवरमा खुल्ला रुपमा गाउँ परिषद् गर्नुपर्ने भएपनि कागजी रुपमै परिषद् भईरहेको नागरिकको गुनासो छ । मधेसी मोर्चाले आहवान गरेका तराई मधेस बन्दका वेला गाउँ तथा नगर परिषद् गर्न केही असहज भएपनि अहिलो सहज परिस्थिति छ । तर अन्दोलनकै बहाना बनाई कतिपय गाविस सचिवहरुले सदरमुकाम त केहीले गाउँमै गोप्य रुपमा परिषद् गरिरहेको जनगुनासो आईरहेको जिविस स्रोतले जनाएको छ ।
यता स्थानीय विकास अधिकारी पाण्डेका अनुसार केही गाविसहरुमा मधेस आन्दोलनको बढि प्रभाव भएकाले कम सहभागितामा परिषद् भएको हुनसक्ने स्वीकार गर्दै जिविसले सवै सरोकारवालाहरुको अनिवार्य उपस्थिति र कोरम पुर्‍याएर परिषद् गर्न सचिवहरुलाई निर्देशन दिएको बताए ।
तराई मधेसमा चलेको आन्दोलनले समयमा नै गाउँ परिषद् तथा नगरपरिषदहरु हुन नसक्दा जिल्ला परिषद्लाई समेत प्रभाव परेको स्थानीय बिकाश अधिकारी पाण्डेले बताए । फागुनको अन्तिम साता सम्ममा जिल्ला परिषद गरिने पक्कापक्कि भएकाले १५ गतेदेखी ईलाका स्तरीय गोष्ठीहरु सुरु गर्ने उनले बताए ।
गढीमाईमा जताततै फोहर
यसैवीच बिश्व प्रसिद्ध धार्मिक, ऐतिहासिक एवं पर्यटकीय स्थल बाराको महागढीमाई नगरपालिकाको बरियारपुर स्थित गढीमाई मन्दिर व्यवस्थापनको अभावमा अस्तव्यस्त बनेको छ ।
मन्दिरको व्यवस्थापनमा नगरपालिका र स्थानीय जनता कोहीपनि सचेत भएको पाइदैन । जुत्ता चप्पल लगाएर मन्दिर प्रबेश गर्ने, मंन्दिरको परिसर भित्र गुट्खा, धूमपान, गाँजा सेवन गर्ने गरेको पुजारी कपिलदेव चौधरीले दुखेसो पोखे ।
गढीमाई पोखरीलाई निर्मल पोखरी भनिन्छ । बाहिरबाट आएका भक्तजनहरुले पोखरीको पानीलाई मन्दिरमा जलको रुपमा प्रयोग गर्छन् । तर स्थानीयबासिन्दाले यसलाई नर्क बनाएर राखेको पुजारी चौधरीले बताए । पोखरीमा कपाडा धुने गरिन्छ जसले गर्दा पानी प्रदुषित बनेको छ
यस्ता कार्यप्रति ट्रस्ट समिती र प्रहरी प्रशासन मुकदर्शक बनेका छन् । मन्दिर व्यवस्थापन समिति र प्रहरी प्रशासनको चरम लापरवाहीले बिश्वमै प्रसिद्ध रहेको यस धार्मिक नगरी फाहोर भएकोमा नागरिक समाजले चिन्ता व्यक्त गरेका छन् ।
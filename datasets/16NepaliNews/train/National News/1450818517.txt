
﻿काठमाण्डौ, ७ पुस । नेकपा संयुक्तले केपी शर्मा ओली नेतृत्वमा गठित वर्तमान संयुक्त सरकारलाई दिएको समर्थन फिर्ता लिएको छ ।
पार्टीको केन्द्रीय समितिको मङ्गलवार सम्पन्न बैठकले अढाई महिना अघि प्रधानमन्त्री निर्वाचनमा ओलीलाई दिएको समर्थन फिर्ता लिने निर्णय गरेको छ । सरकारले देशमा विद्यमान जटिल परिस्थितिहरुलाई सामना गर्न असफल भएको तथा मन्त्री परिषद्को कामकार्वाही समेत सन्तोषजनक नरहेको भन्दै बाध्य भएर आफूहरुले वर्तमान सरकारलाई दिएको समर्थन फिर्ता लिएको पार्टीका पोलिटब्यूरो सदस्य मदनमोहन चौधरीले जानकारी दिए ।
उनका अनुसार मधेशलगायत देशका विभिन्न भागमा जारी आन्दोलनको सम्बोधन गर्न नसक्नु, मित्रराष्ट्र भारतसँगको कुटनीतिक सम्बन्ध सुदृढ गर्न नसकेको, कालाबजारी, महँगी, अभावलगायतका समस्याहरु सम्बोधन गर्न वर्तमान सरकारलाई आफूहरुले घचघचाउँदै आए पनि खासै परिवर्तन आउने शंकेत नदेखिए पछि बाध्य भएर समर्थन फिर्ता लिएको उनले न्यूज टुडेलाई जानकारी दिए ।
असोज २४ गते कांग्रेस सभापति सुशील कोइरालालाई पराजित गर्दै ओली निर्र्वािचत भएका थिए । संसदमा उपस्थित ५८७ जनामध्ये ओलीले ३३८ मत पाएका थिए । नेकपा संयुक्तका तीन सांसद छन् ।

﻿बीरगञ्ज, २३ फागुन । बीरगञ्ज टेम्पो संघले पर्सा जिल्लाका ४ वटा कार्यालयलाई ज्ञापनपत्र बुझाएको छ ।
संघका अध्यक्ष मुमताज मन्सुरीको नेतृत्वमा गएको टोलीले पर्साको प्रमुख जिल्ला अधिकारी केशवराज घिमिरे, बीरगञ्ज उपमहानगरपालिकाका निमित प्रमुख प्रकाश अमात्य, नारायणी यातायात व्यवस्था कार्यालय बीरगञ्जका अधिकृत छवि रमण भट्टराई, जिल्ला ट्राफिक कार्यालय पर्साका प्रमुख प्रहरी निरिक्षक खेम आचार्यलाई ज्ञापन पत्र बुझाएका छन् ।
बीरगञ्ज टेम्पो संघले नगरमा नियम विपरित सञ्चालनमा रहेका ई—रिक्साहरु बिना रुट र विना दर्ता एकलौटी ढङ्गले सञ्चालन गरेकोमा यातायात क्षेत्रसँग सम्बन्धित कार्यालयहरुलाई ध्यानाकर्षण गराएको संघका अध्यक्ष मुमताज मन्सुरीले बताए । मन्सुरीका अनुसार ई—रिक्साहरुलाई रोक लगाई व्यवस्थित ढङ्गले सञ्चालन गराउनका लागि सम्बन्धित कार्यालयहरुलाई अनुरोध गर्नुको साथै नगरका नागरिक एवं आगन्तुकहरुलाई सहज सुविधाका लागि  गम्भिर हुँदै यस्तो कदम चाल्न बाध्य भएको बताए ।
ज्ञापन पत्र बुझाउने टोलीमा बीरगंज टेम्पो संघका उपाध्यक्ष दिपनारायण साह, सचिव जयप्रकाश केवट, ईन्चार्ज जलेश्वर सर्राफ, सदस्य किशन रौनियार लगायतको सहभागिता रहेको टोलीले ४ वटै कार्यालयमा पुगेर पत्र बुझाएका छन् ।
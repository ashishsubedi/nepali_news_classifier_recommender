
﻿कृष्ण न्यौपाने/नयाँ पत्रिकाकाठमाडौं, ८ चैत
थकाली समुदायको महान् चाड तोरन्ल सुरु भएको छ । हरेक वर्ष फागुपूर्णिमामा थकाली समुदायले मनाउँदै आएको तोरन्ल देशका विभिन्न स्थानमा जस्तै काठमाडौंमा पनि मनाउन थालिएको छ ।
तोरन्ल मूल आयोजक समितिले बालाजुमा रहेको आफ्नै भवनमा तोरन्ल विशेष कार्यक्रम आयोजना गर्ने भएको छ । तोरन्लको सोमबार उपप्रधानमन्त्री चित्रबहादुर केसीले उद्घाटन गर्नेछन् । केसीले थकालीको पहिचानका रूपमा रहेको धनुषवाणको तीर हानेर उद्घाटन गर्नेछन्।
त्यसअघि थकाली समुदायको मौलिक संस्कृति झल्कने भेषभुषा र झाँकीसहित मोटरसाइकल र्‍याली आयोजना गरिनेछ । साथै, थकाली समुदायको सांस्कृतिक महत्त्वका नृत्य तथा विभिन्न कार्यक्रमसमेत आयोजना हुनेछ । त्यसअघि हरेक थकालीले आ–आफ्नो घरमा थकाली समुदायमा प्रचलित मौलिक मीठा परिकार बनाई पितृलाई पूजा गर्ने, परिकार चढाउने गर्छन् । तोरन्ललाई पितृ चढाउने चाड पनि भन्ने गरिन्छ ।
साथै, थकाली समुदायसँग सम्बन्धित पौराणिक तथा ऐतिहासिक वस्तुको आफ्नै समाज घरमा प्रदर्शनीमा समेत राखिएको छ । थकाली समुदायको दैनिक जीवन तथा धार्मिक अनुष्ठान एवं सांस्कृतिक पर्वमा प्रयोगमा आउने वस्तुको प्रदर्शनी राखिएको मूल आयोजक समितिका अध्यक्ष श्यामप्रसाद गौचनले जानकारी दिए ।
तोरन्लका उपलक्ष्यमा साताव्यापी कार्यक्रम आयोजना गरेको मूल आयोजक समितिले यसअघि विभिन्न क्षेत्रका व्यक्तिहरूलाई सम्मान र पुरस्कार वितरण, थकालीको संस्कार र संस्कृतिबारे बौद्धिक छलफलसमेत आयोजना गरेको थियो ।
थकाली भाषामा तोरन्ल भनेको वर्ष सर्ने भन्ने अर्थ हुन्छ । थकालीहरूको फागुपूर्णिमालाई बीचमा पारेर दुई दिनअघि नयाँ वर्ष सुरु हुन्छ । थकालीको पुख्र्यौली थलो थाकखोलामा मात्रै सीमित रहेको तोरन्ललाई राष्ट्रिय–अन्तर्राष्ट्रियस्तरसम्म पुर्‍याउन थकाली सेवा समितिले उल्लेख्य भूमिका खेल्दै आएको छ । तोरन्ल पर्वलाई सरकारले पनि राष्ट्रिय चाडको मान्यता दिनुपर्ने आमथकालीको माग छ ।

﻿
१९ चैत, काठमाडौं । प्रधानमन्त्री केपी शर्मा ओलीले नेपाललाई विखण्डन गर्ने सपना नदेख्न आग्रह गरेका छन् । उनले देश टुक्राउने खोज्नेहरुलाई नियन्त्रण गर्ने बताएका छन् ।
नेपाल विद्युत प्राधिकरणको कर्मचारी युनियनको दशौं महाधिवेशनको शुक्रबार काठमाडौंमा उद्घाटन गर्दै प्रधानमन्त्री ओलीले भने, ‘राष्ट्र विखण्डनको सपना यदि कसैले देख्छ भने हामी ति सपनाहरु पुरा हुन दिन्नौं ।’
उनले अघि भने, ‘त्यस्ता तत्वहरुलाई कसैले घाँस हाल्छ भने त्यस्ता तत्वबाट दुध आउँछ भन्ने नठाने हुन्छ । म प्रधानमन्त्रीको हैसियतमा भन्न चाहन्छु, यो देश टुक्रिन सक्दैन, टुटाउन दिइँदैन । टुक्राउने खोज्नेहरुलाई नियन्त्रण गरिन्छ ।’
प्रधानमन्त्री ओलीले नेपालका असन्तुष्ट दलहरुले आन्दोलन फिर्ता लिएर बसेको बेला ब्रसेल्सतिर चिक्त बुझेको छैन भन्ने सुनेको बताए । नेपालको संविधानबारे भारत र युरोपियन युनियनले गरेको टिप्पणीप्रति असन्तुष्टि जनाँदै उनले आन्तरिक मामिलामा हस्तक्षेप स्वीकार्य नहुने बताए ।
एमाले अध्यक्ष समेत रहेका प्रधानमन्त्री ओलीले पार्टीमा आफूले गुटबन्दी गरेको देखाउन नेता माधवकुमार नेपाललाई चुनौती समेत दिए ।
आफूले कहिल्यै गुटबन्दी नगरेको तथा कुनै पनि नेता र कार्यकर्तालाई यता र उता लाग्न नभनेको दाबी गरे ।
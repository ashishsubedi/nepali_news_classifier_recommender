
﻿
सन्देश श्रेष्ठ
१७ पुस, पोखरा । नयाँ वर्षको स्वागतमा पोखराको लेकसाईडमा मध्यरातमा प्रशासनको चेतावनीका बाबजुद आतिसबाजी गरिएको छ ।
वातावरण प्रदुषण हुनुका साथै स्थानीयबासी र फेवातालसहित नजिकको वन क्षेत्रमा रहेका प्राणीलाई असर पर्ने भन्दै आतिसबाजी नगर्न प्रशासनले दिएको चेतावनीका बाबजुद आयोजक रेष्टुरेण्ट एण्ड बार एशोसियसन (रेबान) पोखराले अटेर गर्दै आतिसबाजी गरेको हो । आतिसबाजीमा आन्तरिक तथा वाहृय पर्यटकहरु सहभागि भएका थिए ।
आतिसबाजी गर्नुभन्दा अघिसम्म आतसबाजी नगर्ने बताएको आयोजक रेबानले मध्यरातमा छलेर आतिसबाजी गरेको हो । आतिसबाजी गर्दा प्रहरी उपस्थित भएपनि मुकदर्शक बनेर बसेको थियो ।
यसअघी जिल्ला प्रशासन कार्यालय कास्कीले एक सूचना जारी गर्दै आतिसबाजी लगायतका प्रज्वलनशिल तथा वातावरण प्रदुषण हुने किसिमका काम कार्वाही नगर्न आयोजकलाई निर्देशन दिएको थियो भने त्यस्ता कार्य रोक्न जिल्ला प्रहरी कार्यालयलाई निर्देशन दिएको थियो । त्यसअघी नागरिक समाज पोखराले आतसबाजी रोक्न माग गर्दै प्रशासनमा निवेदन दिएको थियो ।
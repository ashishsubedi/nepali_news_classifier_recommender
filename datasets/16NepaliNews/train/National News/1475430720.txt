
﻿१६ असोज, काठमाडौं । विशेषतः हिन्दू समुदायमा छोरीको घरको पानीसमेत पिउनुहुँदैन भन्ने प्राचीन मान्यता छ । छोरीले मागेजति र आफूले सकेजति दिनेबाहेक लिनु केही पनि हुँदैन भन्ने मान्यता पनि छ ।
नेपाली कांग्रेसका सांसद प्रेमकिशोर साह अहिले यही कारण पश्चातापमा छन्  । उनले आफ्नो मनको उकुस-मुकुस पीडा संसद बैठकमा पोखे । उनले सांसदलाई भन्सार छुटमा गाडी चाहियो भनेपछि असैहृय गाली पनि आएका छन् ।
छोरीको गाडीः पीडाको भारी 
सांसदलाई सुविधा पुगेन भनेर संसदमा बोलेकोमा उनलाई कुनै पश्चाताप वा लज्जाबोध छैन । बरु छोरीले दिएको गाडी चढेर संसद भवन जानु परेकोमा उनलाई खपिनसक्नुको पीडा छ ।
एक वर्षअघि मृगौला प्रत्यारोपण गरेका सांसद साहका लागि गाडी बाध्यता हो । बस र टेम्पोमा यात्रा गर्दा रोग बल्झिने र सांसद भनेपछि यात्रुले ‘गिल्ला’ गरेर हैरान पारेपछि छोरीले कर गरेरै आफ्नो गाडी चढ्न बाध्य पारिन् उनलाई ।
संसद भवनको बाहिर अनलाइनखबरसँग पीडाको पोको फुकाउँदै उनले भने- हाम्रोमा छोरीको घरको पानी खानु हुँदैन, केही लिनै हुँदैन भन्ने छ । तर, मेरो नाजुक अवस्था देखेर छोरीले गाडी दिइन् । लिन्न भन्दा रुन थालेपछि बडो ‘परेसानी’ का साथ चढ्न बाध्य भएँ ।
मेरो बोली सबैको लोली 
हो, यस्तै-यस्तै परेशानी सहन नसकेर उनी सांसदको सुबिधा थप्नुपर्ने माग गर्न बाध्य भएका हुन् । ‘यो कुृरा मैले बोलेँ, तर सबै सांसदको साझा कुरा हो,वास्तवमा नेपालमा सांसद पदको कुनै गरिमा र मर्यादा राखिएन’ उनले भने ।
सबै पार्टीका सांसदहरुबीच छलफल भएरै आफूले भन्सार छुटको गाडी मागेको उनले बताए । ‘पहिले पनि शेरबहादुर देउवाले दिएकै हुन् । विगतमा जस्तो सांसदका नाममा ब्यापारीले गाडी लिन्छन् भन्ने लागेमा कम्तिमा १५ वर्ष बेच्न नपाउने नियम बनाएर भन्सार छुटमा गाडी किन्न दिनुपर्छ’ उनले भने ।

सांसदको बिल्लाः टेम्पोमा गिल्ला 
सांसद भएपछि बस र टेम्पोमा यात्रा गर्नु सकसपूर्णमात्र होइन, समय व्यवस्थापन गर्न नमिल्ने र सर्वसाधारणले पनि उल्लीबिल्ली पार्ने गरेको अनुभव उनको छ । ‘नेताले देश लुटे, सबै सांसद लुटेरा हुन् भन्छन्, तर देश लुट्नेहरु टेम्पोमा होइन प्राडोमा हुन्छन् भन्ने तिनलाई थाहा हुन्न’ उनले भने ।
पछिल्लो समय आफूले अरु सांसदहरुलाई पनि सांसदको लोगो गोजीमा राखेर यात्रा गर्न सुझाव दिएका बताए । सांसदको बिल्ला देखेपछि सबैको गाली खानुपर्ने भएकाले उनी अचेल संसदको गेटभित्र मात्र लोगो लाउँछन् । ‘हामीले विश्वका अन्य देशमा हेर्दा सांसदको ठूलो इज्जत र सुविधा छ’ उनले भने ‘भारतमा सांसदको भत्ताबाहेक तलबमात्रै ३ लाख भन्दा माथि छ’ ।
एउटा सांसदले सामान्य ढंगले काठमाडौंको बसाई व्यवस्थापन गर्न मासिक डेढ लाख तलब चाहिने उनको निष्कर्ष छ । यसबीचमा उनले धनुषा सबैला नगरपालिकाको खेत बेचेर ऋण तिरेको बताए ।
सांसद साह भन्छन्- केही ब्यापारी र ठेकेदार सांसदबाहेक अधिकांश पूर्णकालीन राजनीति गरेका हामी जस्ता सांसदको काठमाडौंको बसाइ ऋणमा छ । सुविधा माग्दा गाली खाइन्छ भनेर तैं चुप, मैं चुप छन् सबै ।
कार्यकर्ता र जनता आएपछि भात खुवाउनैपर्‍यो । घर फर्किने बेला गाडी भाडा दिनै पर्‍यो । कतिपयको औषधि उपचार पनि गराउनुपर्‍यो । सांसद भएपछि आफन्तले पनि बढी नै अपेक्षा गर्छन् । तर, सांसदको तलब भत्ताले दालभात खान पनि पुग्दैन । समग्रमा सांसदहरुको गुनासो यही नै हो, जुन कुरा प्रेमकिशोरले मुख फोरै बोले ।
सांसद बस्नका लागि कम्तिमा एउटा फ्ल्याट चाहिन्छ । काठमाडौंमा एउटा सांसद बस्ने डेराको भाडा ३५ देखि ४० हजार पर्न आउने उनको अनुभव छ । ‘सांसद बसेपछि मान्छे धेरै आउँछन्, खुला ठाउँ र पार्किङ अनि सुविधा चाहियो, अहिले दिने ६ हजार ५ सयले काठमाडौंमा एउटा कोठा पनि पाइँदैन’ उनले सुनाए ।
सांसदलाई कि त कम्तिमा ३५ हजार घरभाडा खर्च दिनुपर्ने होइन भने भारत लगायत अन्य देशमा जस्तै सांसद आवास गृह दिनुपर्ने उनको माग छ । साहले भने-हामीलाई भाडा चाहिएन, ज-जसको काठमाडौंमा घर छैन, उनीहरुलाई सरकारले कुनै अपार्टमेन्ट वा अन्यत्र आवास व्यवस्था गरे हुन्छ ।
पछिल्लो समय सांसदको तलब बढ्यो भन्ने हल्लाले आफूहरुलाई लुटेराको रुपमा चित्रित गर्न थालिएकोमा उनी निकै खिन्न रहेछन् । ‘देश लुट्ने अरु नै छन् । बिचरो कुनै निर्णयमा सही नचल्ने सांसदले देश लुटे भनेर आलोचना गर्दा साह्रै मन दुख्छ,अनलाइनखबरमा मेरो भनाइमा आएका टिप्पणीहरु पढेर रुन मन लाग्यो’ सांसद साहले भने ।
सांसदको तलब भत्ता बढ्यो भन्ने बित्तिकै घरबेटीले कोठा भाडा बढाइसकेको उनले सुनाए । बढेको तलब सुबिधा नपाउँदै सांसदहरुको घरभाडा दोब्बरसम्म पुगिसकेको उनको दावी छ ।
ज-जसले जति आलोचना गरे पनि सांसद पदको मर्यादा, प्रतिष्ठा र सम्मान बढाउनका लागि सांसदहरुका लागि आधारभूत सुविधाको राज्यले व्यवस्था गर्नैपर्ने उनले बताए । त्यसैले उनीजस्तै सांसदहरुको दबाव समूह बनाएर सांसद सुविधा बढाउने अभियान उनले चलाउँदैछन् ।
उनी भन्छन्- भन्नेको मुख थुन्न सकिन्न, लोकसेवा पास गरेर सांसद भइएको होइन, भोलि अरु पनि आउँछन् । तर, यो पदको गरिमा राख्न न्यूनतम सुविधा दिनुपर्छ, कसैले गाली गर्दैमा ब्याक भइन्न ।
छोरीको खाएर ‘पाप’ बोक्नु भन्दा जनताको गाली खान मन्जुर छ यिनलाई ।
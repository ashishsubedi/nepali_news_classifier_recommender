
﻿
०२४ सालमा बनेको सांगीतिक समूह लेकालीको नेपाली संगीतमा अलग्गै स्थान छ । खासगरी लोकगीत र राष्ट्रिय गीतको सिर्जनामा यो समूहको विशिष्ट योगदान छ । यसका संस्थापकमध्येका हुन् गायक, संगीतकार र गीतकार गणेश रसिक ।
भोजपुरबाट इलाम हुँदै ०२३ सालतिर काठमाडौं पसेका थिए रसिक । मञ्जुल, रामेश, रायनसँग भेट भएपछि त्यसबेला उनीहरुले राल्फा समूह गठन गरेका थिए । साहित्यकार पारिजात पनि रहेको सो समूहले समूहगत गीत गाउँथ्यो । पछि राल्फा छाडेर उनी लेकाली समूहमा आबद्ध भए । त्यसमा हिरण्य भोजपुरे, उर्मिला श्रेष्ठ, नवीनकिशोर राई, शशि भण्डारी, रसिक लगायत थिए ।
पछिल्लो समय लेकाली अस्तित्वमा देखिँदैन । समूहमा रहेका सदस्यहरुले समूह भंग गरेको जनाएका पनि छैनन् । रसिक भन्छन्, ‘समूह फेरि सक्रिय हुने सम्भावना अब छैन ।’ कतिपयले बीचैमा समूह छोडे । हिरण्य र उर्मिला अमेरिकामा छन् । रसिक भने अझै पनि संगीत र साहित्यमा क्रियाशील छन् । लेकालीले सिर्जना गरेका चर्चित गीतहरुमध्ये ‘आज भेँडाबाख्रा कता लाने’ गीत पनि एक समय धेरैको मुखमा झुन्डिने गथ्र्यो । त्यो गीत कसरी जन्मियो ? गीतकार/संगीतकार रसिकले यसरी सुनाएः
सांगीतिक समूह लेकालीको जन्म हुनुअघि नै यो गीत ०२३ सालतिर लेखेको हुँ । त्यसबेला मेरो उमेर २० वर्षजति थियो होला । धेरैले यसलाई लोकगीत भने पनि यो लोक स्वादलाई समेटेर बनाइएको मात्रै हो ।
भोजपुरको छिनामखुमा जन्मिएको हुँ म । गाउँमा भेँडाबाख्रालाई बस्तीबाट लेकतिर खरबारी भएको डाँडातिर चराउन लगिन्थ्यो । त्यहाँ गोठाला साथीहरू जिस्किँदै आज भेँडाबाख्रा कता लाने भनेर गफिन्थ्यौं । बाल्यकालको त्यही पृष्ठभूमिलाई लिएर पछि यो पनि गीत हुन सक्छ भन्ने लाग्यो । थपथाप गरेर गीत बनाएँ । गीतमा स्थानीयता र आफ्नोपन झल्काउनमा सचेत थिएँ ।
त्यतिबेला निकै थोरै गीत लेख्थेँ । संगीतको त्यति ज्ञान पनि थिएन । अभ्यास गर्दागर्दै आफैंले सिकेको हो । अहिले पनि शास्त्रीय संगीत जानेको मान्छे परिएन । सानोमा हारमोनियम र बेन्जो बाजा बजाउँथेँ । घरमा सांगीतिक वातावरण राम्रो थियो । बुवा दार्जिलिङ पढ्नुभएको र साहित्य-संगीतमा रुचि भएकाले त्यस्तो वातावरण बनेको थियो । स्कूलमा पढ्दा दार्जिलिङका संगीतप्रेमी सरहरूसँगको सरसंगतिले संगीतको मोहनी लाग्दै गयो ।
काठमाडौं आएपछि २४ सालमा ५-६ जना मिलेर लेकाली समूहको गठन गर्‍यौं । समूहमा हिरण्य भोजपुरे, उर्मिला श्रेष्ठ, निर्मला श्रेष्ठ, नवीनकिशोर राई, तीर्थ शेरचन, न्हुच्छेबहादुर डंगोल, शशि भण्डारी र म थियौं । त्यसको एक वर्षपछि ‘आज भेडाबाख्रा कता लाने’ सहितका केही गीत रत्न रेकर्डिङ संस्थानबाट डिस्क रेकर्डमा निस्कियो ।
रेडियोमा बज्न थालेपछि गीतको लोकप्रियता बढ्दै गयो । राम्रो प्रतिक्रिया पाइयो । कलेजहरूको वाषिर्कोत्सवमा कार्यक्रमका लागि बोलाउन थाले । बाटोमा हिँड्दा कलेजका केटीहरूले ‘ल हेर, भेडाबाख्रा आए’ भनेर हामीलाई जिस्क्याउँथे । हामी रिसाए जस्तो गथ्र्योँ । तर, गीत चलेरै त्यस्तो प्रतिक्रिया आएको बुझेर रमाइलो लाग्थ्यो ।
०२५ सालमा लेकालीले पहिलो पटक ‘छहराको गीत’ भन्ने कार्यक्रम पुलिस क्लबमा आयोजना गर्‍यो । त्यो कार्यक्रममा ‘मलाई प्यारो लाग्छ लहरा पहरा छहराको देश’, ‘आज भेँडाबाख्रा कता लाने’ लगायतका १४ वटा गीतहरु प्रस्तुत गर्‍यौं ।
संवादको ढाँचामा आएको यस्तो किसिमको गीत नेपाली संगीतक्षेत्रमै यही नै पहिलो होला जस्तो लाग्छ । केटा र केटीबीचको युगल गीतहरु त पहिले पनि थिए । तर, केटा र केटाबीचको संवादको ढाँचामा यस्तो गीत बनेको थिएन ।
यो गीत श्रोताहरूमा कतिसम्म भिजेछ भने, त्यसपछिका वर्षमा अरु धेरै गीत ल्याए पनि त्यसयताका ४० वर्षलाई यिनै पुराना गीतले खाइदिए । त्यतिका वर्ष गाएका गीत र गरेका सिर्जनाको त अर्थै रहेन । त्यसपछि त्यो खालको गीत पनि सिर्जना गरिएन ।
साथीहरू आ-आफ्नै व्यवहारमा बाँधिएकाले अहिले लेकाली समूह छ कि छैन भन्ने अवस्थामा छ । समूह फेरि सक्रिय होला भन्ने आशा अब कमै बाँकी छ । समूहका सदस्यमध्ये केही त बितेर गइसके । कार्यक्रम गर्दा श्रोताहरु अझै पनि पुरानै गीत सुन्न रुचाउँछन् ।
अहिले म आफ्नै हिसाबले संगीतकर्ममा एक्लै लागिरहेको छु । गीत र संस्मरण पनि लेख्ने गर्छु । लेकालीबाट करिब एक सय वटा गीत रेकर्ड भएर आए होलान् । ती सबै इतिहासको पाटो भएर बस्नेछन् ।
ए है है आज भेंडा-बाख्रा कता लाने ? खरबारी डाँडा यता ल्याऊ न बोका भाग्छ काटी खाउ न माया लाग्छ बरी लै …
हामी त जोर भाइ छँदै छौं मन भएर पनि एक्लो छौं घरबार आजै बसाउ न साइँली र माइली फकाई ल्याउ ए है, है
सिन्दूर र पोते छँदै छ मायाको चिनो लगाइदिउ त्यतिले आउन नमाने घरबारी समेत लेखेर दिउ ए है, है ।
स्वरः गणेश रसिक र हिरण्य भोजपुरे
रचना / संगीतः गणेश रसिक
प्रस्तुतिः जोतारे धाइबा
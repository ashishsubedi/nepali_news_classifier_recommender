
﻿
काठमाडौं/ एमाओवादीको युवा संगठन योङ कम्युनिस्ट लिग नेपाल (वाइसिएल)को अध्यक्षमा रामचन्द्र शर्मा ‘विज्ञान’ चुनिएका छन् । आइतबार सम्पन्न वाइसिएलको राष्ट्रिय भेलाबाट शर्मा अध्यक्षमा चुनिएका हुन् ।
महासचिवमा रामप्रसाद सापकोटा ‘दीपशिखा’ र कोषाध्यक्षमा सुबोध शिर्पाली चुनिएका छन् । वाइसिएलको भेला शुक्रबारदेखि राजधानीमा जारी थियो । भेलाले १७ पदाधिकारीसहित एक सय ५१ सदस्यीय केन्द्रीय समितिले सर्वसम्मतले चुनेको छ । १७ पदाधिकारीमा ७ उपाध्यक्ष, ७ सचिव छन् ।
उपाध्यक्षहरूमा लक्ष्मीप्रसाद चौलागाई, लीला शर्मा, युवराज दुलाल, दुर्गाप्रसाद अधिकारी, हरेन्द्र यादव, नन्दराम कडेरिया र शिव फुयाल चुनिएका छन् । सचिवहरूमा देवीजंग शाही, मणि राई, क्षितिज लामिछाने, नारायण जिसी, लालेन्द्र मण्डल, नरेन्द्रप्रसाद पाण्डे र मीमबहादुर लामा चुनिएका छन् ।
भदौ ०७० मा भएको वाइसिएलको राष्ट्रिय सम्मेलनले गणेशमान पुनको अध्यक्षतामा तीन सय ८९ सदस्यीय केन्द्रीय समिति चयन गरे पनि पदाधिकारी चुन्न सकेको थिएन । आइतबार सम्पन्न राष्ट्रिय भेलाले वाइसिएलको विधान संशोधन गर्दै एक सय ५१ सदस्यीय केन्द्रीय समिति बनाउने निर्णय गरेको थियो ।

﻿नवराज मैनाली/नयाँ पत्रिकाकाठमाडौं, २१ फागुन
उजुरी गर्नेमाथि नै कारबाही
नेपाल प्रहरीमा बढुवालाई पारदर्शी बनाउन बढुवा सिफारिसउपर उजुरी गर्न सक्ने प्रावधान छ । तर, सिफारिसउपर असन्तुष्टि भए पनि पछिल्लो समय उजुरी पर्न छाडेका छन् । उजुरी गरे पनि सिफारिस हेरफेर नहुने बरु उजुरी गर्नेउपर कारबाही हुने प्रावधानले गर्दा उजुरी पर्न छाडेको हो । जसकारण बढुवाउपर उजुरी गर्नसक्ने प्रावधान नाटक र अनावश्यक बन्न पुगेको छ ।
उजुरी नपरेपछि सबैको बढुवा
हालैका प्रहरी बढुवा सिफारिसमा पनि कुनै उजुरी परेनन् । बढुवा समितिले डिआइजीसहित विभिन्न पदमा बढुवाको सिफारिस गरेको थियो । कुनै पनि सिफारिसउपर उजुरी नपरेपछि सिफारिस गरिएका सबैको बुधबार बढुवा गरिएको छ ।
सिफारिस उल्टिने र नम्बर  काटिने डरले पर्न छाडे उजुरी
प्रहरी नियमावली २०७१ को दफा ३१ मा बढुवा उजुरीसम्बन्धी व्यवस्था गरिएको छ । बढुवा सिफारिस समितिभन्दा माथिल्लो पदका व्यक्तिको संयोजकत्वमा बढुवाउपरको उजुरी सुन्ने समितिको व्यवस्थासमेत गरिएको छ । उक्त समितिले बढुवा समितिले दिएको अंकको औचित्य हेरेर निर्णय गर्नसक्ने उल्लेख छ । तर, पछि नियमावली संशोधन गरी उजुरी सुन्ने समितिले सिफारिस उल्टाउन नसक्ने र गलत उजुरी दिएमा नम्बर काटिने प्रावधान राखिएको छ । सोही कारण उजुरी पर्न छाडेको हो ।
प्रहरी प्रवक्ता डिआइजी माधव जोशी भने बढुवा पारदर्शी हुदै गएको र सिफारिस उल्टिने सम्भावना पनि नहुने भएकाले उजुरी पर्न छाडेको बताउँछन् । ‘नयाँ नियमावली आएपछि सुरुसुरुमा उजुरी परेको थियो, अब अभ्यस्त हुँदै गयो, उजुरी पर्न छाडेका छन् ।’
उजुरी नपरे पनि एक साताको समयावधि
सुरुमा डिआइजी बढुवाको सिफारिसमा बढुवामा छुटेका पाँच डिआइजीले उजुरी दिएका थिए । जसमा लोकसेवा आयोगकी तत्कालीन अध्यक्ष कयोदेवी यमी अध्यक्षताको समितिले बढुवा समितिको सिफारिस
उल्ट्याउँदै दुईजनाको नाम हेरफेर गरेको थियो । त्यसपछि तत्कालीन गृहमन्त्री वामदेव गौतमले प्रहरी नियमावली नै संशोधन गरी उजुरी सुन्ने समितिले सिफारिस हेरफेर गर्न नपाउने प्रावधान राखिएको थियो । त्यसयता बढुवा पर्न छाडेको हो । उजुरी सुन्ने समितिले नम्बर हेरफेर गर्न नसक्ने भएकाले उजुरी गर्ने प्रावधानको कुनै औचित्य नभएको प्रहरी अधिकारीहरू बताउँछन् । तर, पनि बढुवा सिफारिस गरेको एक सातासम्म उजुरी गर्ने अवधि राखेर सूचना प्रकाशन हुने गरेको छ ।
निष्पक्ष हुन्न बढुवा
स्रोतका अनुसार पहिला बढुवा हुने व्यक्तिको सूची तयार पारेर त्यहीअनुसार नम्बर मिलाएर बढुवा हुने गरेको छ । जसका कारण बढुवा निष्पक्ष हुने गरेको छैन । पछिल्लो समय कार्यक्षमतालाई आधार बनाई प्रहरीमा फास्ट ट्रयाक बढुवा प्रणाली लागू गरियो । तर, बढुवा समितिले दिने नम्बर चलखेल हुँदा कार्यसम्पादन मूल्यांकन छायामा पर्ने गरेको छ ।
डिआइजी, एसएसपी र एसपीको बढुवा 
दुई साताअघि बढुवा समितिले सिफारिस गरेका दुई डिआइजी, तीन एसएसपी र १७ एसपीको बुधबार गृह मन्त्रालयले बढुवा गरेको छ । सञ्चार उपसेवाका एसएसपी राजीव सुब्बा तथा कम्प्युटर उपसेवाकी शिला कार्की डिआइजीमा बढुवा भएका छन् । त्यस्तै, विकास श्रेष्ठ, पूर्णचन्द्र जोशी र सञ्जयसिंह बस्नेत एसएसपीमा बढुवा भएका छन् ।
१७ जना डिएसपी पनि एसपीमा बढुवा भएका छन् । राजकुमार वैदवार, जनकराज पाण्डे, मुकेश सिंह, हृदय थापा, सुरेन्द्र मैनाली, यज्ञविनोद पोखरेल, गोरखसिंह भण्डारी, कृष्णहरि शर्मा पोखरेल, अशोक सिंह, चक्रबहादुर सिंह, सुदनकुमार सिजापति, भोला रावल, दिल्लीराम विष्ट, कमल खरेल, प्रमोद खरेल, रमेश थापा र सुदीप राजभण्डारी एसपीमा बढुवा भएका हुन् ।
विधि विज्ञान उपसमूहका चार इन्सपेक्टर डिएसपीमा बढुवा भएका छन् । सुदनकुमार विष्ट, उदयजंगबहादुर राणा, प्रकाश रेग्मी र मोहनसिंह धामी डिएसपीमा बढुवा भएका हुन् । यस्तै, विधि विज्ञान उपसमूहकै चार सई पनि इन्स्पेक्टरमा बढुवा भएका छन् । धर्मानन्द भट्ट, नगेन्द्रवरसिंह थापा, गोपालबहादुर खत्री र सहकुल केसी इन्स्पेक्टरमा बढुवा भएका हुन् ।
कसरी हुन्छ बढुवामा चलखेल ?
प्रहरी नियमावली २०७१ अनुसार प्रहरीको १०० नम्बर पूर्णांक मानेर मूल्यांकन गरिन्छ । धेरै नम्बर प्राप्त गर्नेहरू बढुवाको सिफारिसमा पर्ने प्रावधान छ । एक सय नम्बरमध्ये ४० नम्बर कार्यसम्पादन मूल्यांकन, २० नम्बर ज्येष्ठता, भौगोलिक क्षेत्रमा काम गरेको अनुभवबापत ८, शैक्षिक योग्यताबापत १०, तालिमबापत ७।५, विभूषणबापत २ नम्बर प्राप्त हुन्छ । त्यस्तै, बढुवा समितिले ७।५ नम्बर र चुनौतीपूर्ण तथा विशेष जिम्मेवारीबापत ५ नम्बर प्राप्त हुन्छ ।   बढुवा समितिले दिने ७।५ तथा चुनौतीपूर्ण काम गरेबापतको ५ गरी १२।५ नम्बरमा चलखेल गरी बढुवा हुने गर्दछ । उक्त १२।५ नम्बर बढुवा समितिले तजबिजीका आधारमा दिन सक्छ । सोही कारण आफूले चाहेका व्यक्तिलाई गृहमन्त्री तथा आईजीपीले बढुवा सिफारिस गर्छन् ।  सुरुमा बढुवा सूचि बनाएर पछि त्यहीअनुसार मिलाएर नम्बर दिने परीपाटी प्रहरीमा रहेको स्रोत बताउछ छ । त्यहीकारण बढुवा निष्पक्ष हुने गरेको छैन ।
त्यस्तै सिनियर प्रहरी अधिकारीले दिने कार्यसम्पादन मूल्याङकनमा पनि विकृती बढेको प्रहरी अधिकारीहरु बताउछन् । हाकिम जस्तोसुकै भएपनि खुशी बनाए धेरै नम्बर पाइने तर हाकिमले गलत भनेको नमान्दा पनि नम्बर काटिने समस्या छ । हाकिमले भनेअनुसार गलत काम गर्न नसक्दा नम्बर काटिदा धेरै प्रहरी अधिकारीहरुको करिअरमा धक्का लागिसकेको छ । यसबाट इमान्दार प्रहरी अधिकारीहरु मर्कामा परेका छन् ।
त्यस्तै आईजीपी निकट हुनेहरुले मात्र बिभूषण पाउने गर्दछन् । काम भन्दा पनि सोर्सफोर्सकै आधारमा बिभूषण पाउने हुँदा इमान्दार, क्षमतावान भएपनि विभूषण नपाउने अवस्था छ ।
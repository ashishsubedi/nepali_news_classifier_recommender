
﻿१३ पुस, काठमाडौं । एमाले सचिव योगेश भट्टराई बुधबार दिउँसो राजधानीमा आयोजित एक अन्तरक्रिया कार्यक्रममा उपस्थित भए । त्यहाँ मधेसी मोर्चाका नेता उपेन्द्र यादव र महन्थ ठाकुरसमेत सहभागी थिए । राप्रपा छाडेर नयाँ शक्ति पार्टीमा लागेका पर्शुराम खापुङ पनि योगेशको नजिकै थिए ।
विगतको सामन्ती सत्ताले गरेको विभेदको दोष अहिलेको पुस्तालाई लगाउन नमिल्ने एमाले नेता भट्टराईले तर्क गरे । उनले उपेन्द्र यादवको नामै लिएर भने- ‘उहिले गोपालवंशी राजाले गरेको अत्याचारको क्षतिपूर्ति उपेन्द्र यादवले तिर्नुपर्दैन ।’

यति भनिसकेपछि एमाले नेता भट्टराईले खापुङतिर फर्केर भने- ‘त्यस्तै, किरात राजाले गरेको अत्याचारको क्षतिपूर्ति पर्शुराम खापुङसँग माग्न मिल्दैन ।’
लाजिम्पाटस्थित होटल सांगि्रलामा नयाँ शक्ति पार्टी नेपालले संविधान संशोधन र अबको निकासका विषयमा अन्तरक्रिया कार्यक्रमको आयोजना गरेको थियो । एमाले नेता योगेश निकै ढीलो गरी कार्यक्रममा पुगेका थिए ।
उनी पुग्दा डा. बाबुराम भट्टराई, महन्थ ठाकुर, उपेन्द्र यादव लगायतले बोलिसकेका थिए । ढीलो पुगेका भट्टराईले एमालेलाई सत्तापक्षले एक्ल्याउन खोजेको भन्दै आपत्ति जनाए । एमालेलाई एक्ल्याएर कसैले अघि बढ्न सोचेको छ भने त्यो पूरा नहुने र एमाले यसबाट नआत्तिने भट्टराईले बताए । एमाले एक्लै भए पनि उभिन तयार रहेको तर एमालेलाई उपेक्षा गरेर देश अघि बढ्न नसक्ने उनले बताए ।
कार्यक्रममा कमीज सुरुवाल र कालो इस्टकोटमा सजिएर आएका महन्थ ठाकुरतिर लक्षित गर्दै एमाले नेता भट्टराईले भने- ‘उहाँलाई सेतो ड्रेसमा कालो लुगा राम्रोसँग सुहाएको छ, रंगको ‘कन्ट्रास्ट’ राम्रो देखिएको छ । यहाँ उपस्थित महानुभावका सामु एमाले पनि त्यस्तै फरक रंग हो ।’
ऐना पुछेर अनुहारको कालो जाँदैनः उपेन्द्र यादव
सोही कार्यक्रममा योगेश भट्टराई भन्दा अगाडि बोलेका मधेसी मोर्चाका नेता उपेन्द्र यादवले पनि रंग र मिथक मिसिएको सम्वोधन गर्न चुकाएनन् । यादवले अहिलेको संविधान संशोधन प्रस्तावले पनि मधेसी र आदिवासी जनताजाति मागहरुको पूर्णरुपमा सम्वोधन नहुने ठोकुवा गर्दै भने- अनुहारमा लागेको कालो ऐनामा पुछेर हट्दैन, अनुहार नै धुनुपर्छ ।
अहिलेको सत्ताधारी वर्गको मानसिकतामा नै खराबी भएकाले सत्तापक्षले पुरानो ‘माइण्ड सेट’ नबलेसम्म समस्या समाधान नहुने यादवले बताए ।
साथै उनले अहिलेसम्म नेपाली कांग्रेसले भ्रष्टाचार गरेको हुनाले देशमा विकास नभएको भन्दै कार्यक्रममा सहभागी कांग्रेस नेताहरुमाथि कटाक्ष गरे ।
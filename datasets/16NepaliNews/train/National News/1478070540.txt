
﻿
१७ कात्तिक, काठमाडौं । आर्सनलसँगै, बार्यन म्युनिख, एथ्लेटिको मड्रिड र पेरिस सेन्ट जर्मेन च्याम्पियन्स लिग फुटबलको नकआउट चरणमा प्रवेश गरेका छन् ।
मंगलबार राति भएको समूह चरणको खेलमा आर्सनलले लुडोगोरेष्ट राजगार्डलाई ३-२ गोल अन्तरले हराएको छ ।
घरेलु मैदानमा भएको खेलमा राजगार्डले सुरुवाति १५ मिनेटमा नै दुई गोलको अग्रता लिएको थियो । तर, जोगाउन सकेन । २० औं मिनेटमा जाकाले गोल गरे भने ४१ औं मिनेटमा जिरोउडले गोल गरपेछि पहिलो हाफ २-२ को बराबरीमा सकयो ।
अन्तिम केही मिनेट सम्हालिन नसक्दा राजगार्ड आफ्नै घरेलु मैदानमा पराजित हुन पुग्यो । आर्सनलका लागि ८७ औं मिनेटमा ओजिलले विजयी गोल गरे ।
अर्को खेलमा पेरिस सेन्ट जर्मेन (पीएसजी) ले एफसी बाजललाई २-१ गोल अन्तरले पराजित गरेको छ ।
जितसँगै समूह ए बाट आर्सनल र पीएसजी अन्तिम १६ मा पुगेका छन् । चार खेल खेलेको आर्सनल १० अंकसहित शीर्ष स्थानमा छ भने पीएसजी समान अंक भएपनि गोल अन्तरका आधारमा दोस्रो स्थानमा छ ।
एथ्लेटिको र बार्यन दुबै विजयी 

यस्तै एथ्लेटिको मड्रिडले एफसी रोस्तोभलाई हराएको छ । एन्टोनी ग्रिजम्यानले अन्तिम समयमा गोल गरेपछि एथ्लेटिको मड्रिडले रोस्तोभमाथि २-१ गोल अन्तरको जित हात पारेको हो ।
घरेलु मैदानमा भएको खेलमा एथ्लेटिको मड्रिडले २८ औं मिनेटमा ग्रिजम्यानकै गोलबाट अग्रता लिएको थियो । तर, दुई मिनेटपछि नै रोस्तोभले बराबरी गोल फर्काएको थियो ।
अर्कोखेलमा बार्यन म्युनिखले पीएसभी आइन्टओभनलाई २-१ गोल अन्तरले हराएको छ । उसको जित दुबै गोल रोबर्ट लेभान्डोस्कीले गरे ।
यो जितसँगै समूह डीबाट एथ्लेटिको मडि्रड र बार्यन म्युनिख दुई खेल अघि नै अन्तिम १६ मा पुगेका छन् । एथ्लेटिको मड्रिडको १२ अंक छ र शीर्ष स्थानमा छ भने बार्यन ९ अंकसहित दोस्रो स्थानमा छ ।
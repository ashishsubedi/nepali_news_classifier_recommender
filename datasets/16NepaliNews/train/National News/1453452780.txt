
﻿
८ माघ, काठमाडौं । सांसदहरुले यौनिक तथा लैंगिक अल्पसंख्यक समुदायको अधिकारको बिषय सबैको साझा मुद्दा भएको बताएका छन् । यो समुदायलाई मूलधारमा ल्याउने गरी कानुन निर्माणमा भूमिका निर्वाह गर्ने उनीहरुले प्रतिवद्धता पनि जनाएका छन् ।
नील हिरा समाजले नयाँ संविधानमा यौनिक तथा लैंगिक अल्पसंख्यकको अधिकार र कानुन निर्माणमा सासंदहरुको भूमिका बिषयमा गरेको अन्तरक्रियामा सांसदरुहरुले यस्तो प्रतिबद्धता जनाएका हुन् ।
नेपाली कांग्रेसका राजिवविक्रम शाहले समाजमा अपहेलित भएर बस्नु पर्ने अबस्थाको अन्त्यका लागि आफ्नो तर्फबाट कानुन निर्माणमा सक्दो सहयोग गर्ने प्रतिवद्धता जनाए ।
नेकपा एमालेका सांसद देवराज भारले यो समुदायको मुद्दा राष्ट्रकै मुद्दा भएको भन्दै सामाजिक न्यायको सिद्धान्तका हिसाबले यौनिक तथा लैंगिक अल्पसंख्यक समुदायलाई मूलधारमा ल्याउनुपर्नेमा जोड दिए ।
संघीय समाजवादी फोरम नेपालकी सांसद राधादेवी तिमल्सिना, राप्रपा नेपालकी धानु महर र राजेश्वरी देवीले पनि धारणा राखेका थिए ।
कार्यक्रममा समाजकी अध्यक्ष पिंकी गुरुङले कानुन निर्माण गरेर कार्यान्वयनका लागि महत्वपूर्ण भूमिका निर्वाह गरिदिन सासंदहरुलाई आग्रह गरिन् ।
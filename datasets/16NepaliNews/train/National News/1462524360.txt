
﻿नयाँ पत्रिकाकाठमाडौं, २४ वैशाख  संसदमा ओलीको दुई घन्टा सम्बोधन
प्रधानमन्त्री केपी ओलीले बिहीबार संसद् बैठकमा दुई घन्टा सम्बोधन गर्दै षड्यन्त्र र धोकाको जगमा राष्ट्रिय सहमति निर्माण नहुने बताएका छन् । मुलुकमा शान्ति र स्थायित्व नचाहनेको चलखेल बढेकाले सचेत हुनुपर्ने उनको भनाइ छ ।
प्रतिपक्ष चाहिन्छ, सहमतिको सरकार बनाऊँ, तर एकैपटक किन ?
षड्यन्त्र र धोकाको जगमा राष्ट्रिय सहमतिको जग निर्माण हुन सक्दैन । देशको आवश्यकता पूरा गर्ने इमानदारिताको जगमा राष्ट्रिय सहमति बन्नुपर्छ । सहमतिको सरकार बनाऊँ भन्दाभन्दा मेरो घाँटी सुकेको छ । यही त भनिराखेको छु, उहिल्यैदेखि † अनि लोकतन्त्रमा प्रतिपक्ष चाहिन्छ, तर सहमतिको सरकार बनाऊँ † यी दुई अभिव्यक्ति एकैपटक किन ? अहिलेको आवश्यकता राष्ट्रिय सहमति हो कि लोकतान्त्रिक विधिसहितको संसदीय अभ्यास हो ?
शान्ति र स्थायित्व खलबल्याउने प्रयास
अहिले नेपालमा शान्ति र स्थायित्व खलबल्याउने प्रयास भइरहेको छ । यो रूपान्तरित संसद्ले हिजो संविधान बनायो । देशलाई अघि बढाउने, स्थिरता दिने काम यही संसद्को हो । अहिलेको सरकार ढाल्नैपर्ने के वास्तविक कारण छ ? हामीले यहाँ बोलेको जनताले हेरिरहेका हुन्छन् भन्ने हेक्का राखौँ । स्थिरता भंग गर्न खोज्ने, सधैँ अस्थिरताको दौड खोज्ने तरिकाबाट समाधान हुँदैन ।
संविधान पुनर्लेखन हुँदैन
संविधान कति उत्कृष्ट छ भने ९० प्रतिशतको हस्ताक्षरबाट बनेको संविधानलाई यही रोस्ट्रमबाट धारेहात लगाएर सराप्न पाइन्छ । कत्रो छाती संविधानको, कति सहनशील † समस्यालाई समाधानमुखी बनाउन संवाद गरौँ । संविधान पुनर्लेखनको अनावश्यक राग नअलाप्नु नै राम्रो । संविधानसभाबाट संसद् रूपान्तरित भइसकेकाले पुनर्लेखनको अधिकारै छैन । यसले आवश्यक परेको ठाउँमा संशोधन गर्न सक्छ, तर संविधान अर्को लेख्न संसद्ले सक्दैन । संविधानसभाले मात्रै लेख्न सक्ने संविधान अरूले लेख्न सक्दैन, त्यो व्यवस्था पनि छैन । म विनम्रताका साथ भन्छु– एउटाले पुनर्लेखन गर्नुपर्छ भन्ने, अर्कोले माग सम्बोधन गर्नुपर्‍यो के हेरेर बसेको छ सरकार भनेर उचालिदिने काम बन्द गरौँ । कसैले पुनर्लेखन गर्दिन सक्नुहुन्छ ?

﻿८ चैत, काठमाडौँ। रुकुमको पुपालमा यार्सा महोत्सव–२०७३  अायोजना गरिने भएको छ । यार्सा भण्डारको रुपमा रहेको रन्मामैकोटलाई पर्यटकीय क्षेत्रको रुपमा विकास गर्न भन्दै महोत्सव अायोजना गर्न लागिएको हो ।
राजधानीमा अायोजित एक अन्तक्रिया कार्यक्रममा सो क्षेत्रमा विश्वमै दुर्लभ यार्सा गुम्बा रहेको र यसको विकासबाट देशको अनुहार बदल्न सक्ने धारणा  वक्ताहरूले राखेका छन् ।

झन्डै चार हजार ४०० मिटर उचाइमा सो महोत्सव गर्नका लागि सरोकारवालासँगको छलफलमा पुपाल यार्सा महोत्सव मूल आयोजक समितिका अध्यक्ष लक्ष्मीप्रसाद पुनले पर्यटकीय सम्भाव्यता र व्यवस्थापनलाई आधार बनाएर ३५ सदस्यीय मूल आयोजक समिति गठन गरेको जानकारी दिए ।
रुकुमका स्थानीय विकास अधिकारी चिन्तामणि शर्माले १५ वटा ताल, मगरको बसोबास भएको यो गाउँ पर्यटकीय सम्भावना भएकाले सरकारले यसमा प्राथमिकता दिनुपर्ने बताए ।
ट्रेकिङ एजेन्सीज एसोसियसन अफ नेपाल (टान)का प्रथम उपाध्यक्ष तेज गुरुङ तथा नेपाल पर्वतारोहण सङ्घका अध्यक्ष आङछिरिङ शेर्पाले आयोजक समितिले गरेको पहल सकारात्मक भएको भन्दै सो क्षेत्रमा गरिने महोत्सवलाई आफ्ना संस्थाले सहयोग गर्ने बताए ।


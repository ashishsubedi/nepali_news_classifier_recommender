
﻿काठमाडौं/ सूचना तथा सञ्चारमन्त्री शेरधन राईले ‘हाम्रो र राम्रो संविधान’बारे सम्पूर्ण नागरिकलाई बुझाउने दायित्व सञ्चारमाध्यमको भएको बताएका छन् ।
प्रेस काउन्सिल नेपाल र नेपाल पत्रकार महासंघद्वारा संयुक्त रूपमा ६६औँ प्रजातन्त्र दिवसका अवसरमा बिहीबार आयोजित ‘नयाँ संविधान कार्यान्वयनमा प्रेसको भूमिका’ विषयको अन्तक्र्रियामा उनले राम्रो संविधान जारी भएको र त्यसमा पनि छुटेका जायज मागलाई सम्बोधन गरेर जान सकिने बताए । ‘संविधानमा कतिपय नागरिकको माग सम्बोधन नभएको गुनासो पनि आयो, जस्ताको तस्तै संविधान जनतामाझ नपुग्दा समस्या आयो,’ मन्त्री राईले भने,
‘नागरिकका जायज मागलाई संविधान संशोधन गरेर समेट्न सकिने कुरा सञ्चारमाध्यमले जनतासामु पुुर्‍याउनुपर्छ ।’  प्रेस काउन्सिलका अध्यक्ष बोर्णबहादुर कार्कीले सञ्चारमाध्यमले संविधानलाई जनताको आँखाको नानीजस्तै सम्झेर कार्यान्वयनका लागि भूमिका खेल्नुपर्ने औँल्याउँदै सञ्चारमाध्यमलाई संविधानको संरक्षण र कार्यान्वयन दुवै पक्षको ध्यान दिन आग्रह गरे । पत्रकार महासंघका अध्यक्ष डा. महेन्द्र विष्टले समाचारकक्षमा नै संविधानका विषय गहन रूपमा उठ्न जरुरी भएको भन्दै जनतालाई संविधानबारे जानकारी गराउन सञ्चारकर्मीसँग संविधानको ज्ञान हुनुपर्नेमा जोड दिए ।
कार्यक्रममा प्रा.डा. रामकृष्ण रेग्मीले ‘नयाँ संविधान कार्यान्वयनमा प्रेसको भूमिका’ विषयमा कार्यपत्र प्रस्तुत गर्दै संविधानमा भएको कुरा जस्ताको तस्तै जनतालाई जानकारी गराउन नसक्दा समस्या भएको बताए ।
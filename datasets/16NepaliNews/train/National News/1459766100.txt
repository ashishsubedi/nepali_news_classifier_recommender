
﻿रमेश धमला
२२ चैत, रसुवा । कतै डोजर चलिरहेको छ, ठाउँ-ठाउँमा सेना र अन्य कामदारको टोली मेसिनले पहरा खोपिरहेका छन् भने कतै सेनाकै टोली विस्फोट गरेर चट्टान फुटाइरहेका छन् ।
दृश्य निर्माणाधीन रसुवास्थित स्याप्रुवेशी मैलुङ सडकखण्डको हो । उत्तरी छिमेक चीनसँग जोड्ने यो सडकको चार किलोमिटर निर्माणको जिम्मेवारी नेपाली सेनाले पाएको छ । चीनसँग व्यापारिक कारोबार बढाउन पुरानो सडकखण्ड कमजोर भएपछि सरकारले नयाँ सडक बनाउने योजना ल्याएको थियो ।
स्याप्रुवेशीदेखि मैलुङसम्म जोड्न १२ किलोमिटर सडक निर्माण गर्नुपर्ने छ, त्यही अन्तर्गतको चार किलो मिटर सडक निर्माणको जिम्मेवारी नेपाली सेनाले पाएको हो । करिब ११ महिनादेखि सुरु भएको सडक निर्माणको निकै तीव्र कतिमा चलिरहेको छ । सरुवा धुन्चे हुँदै जाने सडकखण्ड पहिरोका कारण जोखिममा परेपछि  चीनसँग स्थायी रुपमा उत्तरी नाकाबाट व्यापारिक कारोबार गर्न सरकारले नयाँ सडक निर्माण सुरु गरेको हो ।
कति काम सकियो ?
सेनाले खनिरहेको ४ किलो मिटर मध्यम दोहोर लेनको १.१ किलो मिटर पूरा भइसकेको छ भने १.२ किलो मिटर एक लेनको बाटो पनि बनिसकेको छ ।
सडक निर्माणको जिम्मेवारी सम्हालेर बसेर मेजर सञ्जय केसीका अनुसार सेनाले जिम्मेवारी पाएको चार किलो मिटर सडक करिब ७ महिनामा सम्पन्न हुने छ ।
त्यसो त स्याप्रुवेशीबाट मैलुङसम्म करिब १६ किलोमिटर सडक बनाउनुपर्ने छ । जसमा अहिले सेनाले ४ किलो मिटर सडक निर्माणको काम गरिरहेको छ भने बाँकी १२ किलोमिटर पनि उसैलाई दिने सरकारको तयारी छ ।
सेनाले निर्माण गरिरहेको ४ किलोमिटर सडकका लागि २३ करोड खर्च हुनेछ ।
चट्टान फुटाएर बनिरहेको सडकमा प्रतिकिलो मिटर पाँच करोड ४८ लाख रुपैयाँ खर्च भइरहेको छ । सरकारले हालसम्म दुईपटक गरेर करिब १० करोड रुपैयाँ दिइसकेको छ ।
कसरी भइरहेको छ काम ?
उत्तरी छिमेकी चीनको नाका केरुङसँग जोड्ने महत्त्वपूर्ण नाका मानिएको स्याप्रुवेशी मैलुङ सडकखण्डमा अहिले करिब २ सयजनाले काम गरिरहेको मेजर सञ्जय केसीले जानकारी दिए ।
सयजना नेपाली सेना र अरु थप सयजना बाहिरका कामदार ल्याइएको छ । सेनाले २ वटा एक्सकाभेटर प्रयोग गरेको छ भने आवश्यक अन्य उपकरण पनि प्रयोग गरिरहेको छ ।
चट्टानका कारण केही कठिन देखिएको सडक निर्माणको काममा ती चट्टान फुटाउन सेनाले विस्फोटक पदार्थ प्रयोग गरिरहेको छ । सडक निर्माणस्थल लाङटाङ राष्ट्रिय निकुञ्ज क्षेत्रमा पर्दछ, जसले गर्दा विस्फोटक पदार्थ प्रयोग गर्न त्यति सहज नभएको सेनाको गुनासो छ ।
‘राष्ट्रिय निकुञ्ज भएकाले विस्फोट गर्न पाइँदैन तर सम्बन्धित निकायसँग समन्वय गरेर काम गरिरहेका छौं,’ मेजर केसीले भने ।
निकै तीव्र गतिमा चलिरहेको काममा नाकाबन्दीले सिर्जना गरेको इन्धन अभावका कारण भने केही असर गरेको थियो ।
२ वर्षमा केरुङ-काठमाडौं यात्रा सहज बन्छः सेना
सेनाले अहिले खनिरहेको ४ किलोमिटर सडक चीनको केरुङसँग जोड्ने सडकको एउटा पाटो हो । स्याप्रुवेशीदेखि मैलुङसम्मको १६ किलोमिटरमध्ये ४ किलो मिटर मात्रै सेनाले बनाइरहेको हो । स्याप्रुवेशीदेखि माथि अर्थात् केरुङसम्मको सडक एक लेनको मात्रै छ । त्यसलाई चीन सरकारले नै दुई लेनको बनाइ दिने घोषणा गरिसकेको छ ।
तर, स्याप्रुवेशीदेखि मैलुङसम्मको थप १२ किलो मिटर नयाँसडक बनाउने, मैलुङदेखि बेत्रावती हुँदै गल्छीसम्मको बाटोलाई दुई लेनको बनाउने काम नेपालले गर्नुपर्नेछ ।
त्यसका लागि करिब २ वर्ष लाग्ने नेपाली सेनाको अनुमान छ । सेनाको बुझाइमा यदि अहिलेको गतिमा काम हुने हो भने करिब २ वर्षमा केरुङदेखि काठमाडौंसम्मको व्यापारिक यात्रा सहज बनाउन सकिनेछ ।
चीनसँगको पारवहन सम्झौता र केरुङ नाका
नेपालले केही दिनअघि मात्रै चीनसँग पारवहन सम्झैता गरेको छ । तर, चीनसँग नेपाल जोड्ने सडकको स्तर गतिलो नहुँदा सम्झौता तत्काल कार्यान्वयन हुनेमा भने धेरैले विश्वास गर्न सकिरहेका छैनन् ।
भूकम्पपछि तानोपानी नाका पूर्णरुपमा ठप्प भएपछि नेपाल र चीनबीचको व्यापारिक सम्बन्धमा कुनै ठूलो असर परेको छ । त्यसको गतिलो विकल्पको रुपमा चर्चामा रहेको उत्तरीनाका केरुङसँग जोड्ने सडक पनि कमजोर हुँदा पारवहन सम्झौताबारे धेरैले विश्वास गर्न नसकेको हो ।
काठमाडौंदेखि केरुङसम्मको बाटो करिब १५३ किलो मिटर छ । त्यसमा नेपालतर्फको बाटो गतिलो छैन । अहिले सरकारले निकै तीव्रताका साथ अगाडि बढाइरहेको सडक निर्माणको यो गतिलाई नछाड्ने हो भने चीनसँग भएको पारवहन सम्झौतालाई केरुङनाकाले सम्भव बनाउनेछ ।
सडक सञ्जाल र सेना
नेपाली सेनाले हालसम्म २८ वटा सडक निर्माण गरिसकेको जसमा अधिकांश योजना द्वन्द्वको समयमा पूरा भएका छन् । २०१३ सालदेखि गत भदौसम्मको तथ्यांकअनुसार करिब ९ अर्ब रुपैयाँ बराबर बजेटको सडक निर्माण गरिसकेको छ । वेशीसहर चामे सडकखण्ड, बेनी जोमसोम सडक, छिन्चु जाजरकोट, जुम्ला-मुगु लगायत अधिकांश विकट जिल्लामा सडक पुर्याउने काम सेनाले द्वन्द्वको समयमा गरेको थियो ।
सेनासँग अन्य निकायसँगभन्दा आवश्यक स्रोत साधन छन्, चाहे पहाड फुटाउन आवश्यक साधन होस्, या हेलिकप्टर भएकाले पनि सडक निर्माणको काम सेनाले समयमा सक्ने गरेको सैनिक प्रवक्ता सहायक रथी ताराबहादुर कार्की बताउँछन् । आवश्यक जनशक्ति पनि दक्ष, सरकार र जनताले गरेको विश्वास सेनाले कहिले गुमाउन नसक्ने भएकाले दिएको जिम्मेवारी सहजै पूरा भएको सहायक रथी कार्कीको तर्क छ ।
सडक निर्माणका क्रममा सेनाले करिब ७० जवानहरू गुमाएको छ । अहिले हरेक निर्माण कार्यमा खटिने सेना तथा स्थानीय कामदारको ५ लाख रुपैयाँ जीवन बिमा गरिदिने गरेको सहायक रथी कार्कीले बताए ।

﻿काठमाडौं/ प्रधानमन्त्री केपी शर्मा ओलीले एक सय २५ वटै जातजातिलाई सरकारमा सामेल गर्न सकिने दाबी गरेका छन् ।
टुँडिखेलमा गुरुङ समुदायले भव्य रूपमा मनाइरहेको तमू ल्होछार पर्व उद्घाटनमा प्रधानमन्त्री ओलीले यस्तो बताएका हुन् । प्रधानमन्त्री ओलीले मुलुकभित्रका प्रत्येक जातिलाई पालैपालो मन्त्रिमण्डलमा समेत गर्न सकिने तरिकासमेत बताए ।
उनले भने, ‘मुलुकभित्र एक सय २५ जातजाति बस्छन् । प्रत्येकलाई सरकारमा समेल गर्न सकिन्छ । तर, पालैपालो सहभागी गराउन सकिन्छ । अहिलेकै सरकारमा सम्भव नहोला, तर अर्को सरकारमा समावेश गर्न सकिन्छ ।’
गुरुङ पहिरनमा सजिएका प्रधानमन्त्री ओलीले अहिलेको सरकार गुरुङ जातिको रहेको दाबी गरे । उनले भने, ‘मैले फेटा गुथेको छु । कछाड भिरेको छु । म अहिले गुरुङ भएँ । म नै गुरुङ भएपछि यो सरकार गुरुङको भएन ?’
प्रधानमन्त्रीले आफू गुरुङ भएको दाबी गरेपछि सहभागी हौसिँदै हुटिङमा उत्रिएका थिए । हौसिएका प्रधानमन्त्रीले दर्शकतर्फ इशारा गर्दै माग भएको विषय पूरा गरिदिने बताए । दर्शकदीर्घाबाट ग्यास चाहिएको आवाज उठेपछि प्रधानमन्त्री ओली सम्बोधन छोट्याउनेतर्फ लागे । प्रसंग मधेसतर्फ जोड्दै उनले भने, ‘सबै समस्या अबको केही दिनभित्रै हल हुन्छ । तपाईंहरू ढुक्क हुनुहोस् ।’

﻿कृष्ण रिजाल/नयाँ पत्रिकाकाठमाडौं, ६ जेठ
आकस्मिक अवस्थामा सहयोग लिन वा त्यसको जानकारी दिन छुट्टाछुट्टै नम्बरमा फोन गर्नुपर्ने झन्झट अन्त्य हुने भएको छ । सरकारले प्रहरी, एम्बुलेन्स, दमकल, शव बाहन, ट्राफिकलगायतले प्रयोग गर्दै आएका छुट्टाछुट्टै आकस्मिक नम्बरलाई एउटै नम्बरमा रूपान्तरण गर्ने तयारी थालेको हो ।
नेपाल दूरसञ्चार प्राधिकरणले ‘एकीकृत आकस्मिक नम्बर’ योजनाको मस्यौदा तयार पारेको छ । जसमा तीन अंकको एउटै नम्बरमा फोन गरी प्रहरी, एम्बुलेन्स, दमकललगायतको सहयोग लिन सक्नेछन् ।
प्राधिकरण, सञ्चार मन्त्रालय, नेपाल प्रहरी तथा टेलिफोन सेवाप्रदायकका प्रतिनिधि रहेको कार्यदलले योजनाको मस्यौदा तयार पारेको हो । बहुनम्बर प्रणाली (मल्टी नम्बर सिस्टम)लाई हटाएर एकीकृत नम्बर (इन्ट्रिग्रेटेड नम्बर) अवलम्बन गरिनेछ । कार्यदलले ११२ लाई सबैखाले आकस्मिक नम्बरका रूपमा प्रयोग गर्न प्रस्ताव गरेको छ ।आकस्मिक नम्बर धेरै हुँदा
सर्वसाधारणलाई सम्झन असहज भएको तथा स्रोत उपयोग बढी भएकाले ‘एउटै आकस्मिक नम्बर’ बनाउने अवधारणा अघि सारिएको प्राधिकरणका प्रवक्ता मीनप्रसाद अर्यालले बताए ।  ‘कार्यटोलीले तयार पारेको मस्यौदालाई अब सरोकारवालासँग छलफल गरी अन्तिम रूप दिइनेछ’ उनले भने, ‘यो आर्थिक वर्षभित्र मस्यौदालाई पूर्णता दिएर कार्यान्वयनका लागि सरकारसमक्ष पेस गर्ने लक्ष्य छ ।’
अमेरिका तथा युरोपका विभिन्न मुलुकमा आकस्मिक नम्बर एउटै प्रयोग हुँदै आएको छ । अकस्मिक अवस्थामा सहयोग लिन तथा त्यसको जानकारी गराउन अमेरिकामा ‘९११’ र युरोपियन मुलुकमा ‘११२’ नम्बर प्रयोग गरिँदै आएको छ ।
नेपालमा पनि यी दुईमध्ये एउटा नम्बर अवलम्बन गर्न सकिने उनले बताए । ‘टोलीले ११२ लाई आकस्मिक नम्बरका रूपमा प्रयोग गर्न सकिने गरी मस्यौदा तयार पारेको छ,’ उनले भने ।
आकस्मिक नम्बरलाई एउटै बनाउन सञ्चार व्यवस्थापन प्राधिकरणले र आकस्मिक कार्यमा प्रतिक्रिया दिने निकायको व्यवस्थापन गर्ने काम गृह मन्त्रालयअन्तर्गत गरिनेछ । अहिले कतिपय आकिस्मक नम्बरमा सबै सेवाप्रदायकका नम्बरबाट फोन लाग्दैनन् । अब बन्ने  आकिस्मक नम्बरमा सबै सेवाप्रदायकको फोन लाग्ने बनाइनेछ ।
प्राधिकरणले आफ्नो वार्षिक कार्यक्रममै अन्तर्राष्ट्रिय दूरसञ्चार संगठनको सहयोगमा आकस्मिक सञ्चार योजना बनाउने उल्लेख छ । सोहीअनुसार एकीकृत आकस्मिक नम्बरको पनि व्यवस्था गर्न लागिएको हो ।

﻿वासु रिजाल प्रबन्ध निर्देशक, स्कलर च्वाइस प्रालि
मलेसियामा कामदारका रूपमा त धेरै नेपाली गइरहेका छन्, तर पछिल्लो समय पढ्नका लागि जानेहरू पनि बढेका छन् । नेपाली विद्यार्थी पढ्न जानका लागि अत्यन्तै सजिलो देश मानिन्छ, मलेसिया । नेपालबाट धेरैजसो प्लस टु पास गरेका विद्यार्थी मलेसिया जाने गरेका छन् । मलेसियामा स्नातक र स्नातकोत्तर तह पढ्नका लागि सबैभन्दा धेरै विद्यार्थी जान्छन् ।
नेपालबाट प्राय:जसो व्यवस्थापन संकायतर्फका विषयसँगै सूचना प्रविधि, होटेल म्यानेजमेन्ट, इन्जिनियरिङ, चार्टर्ड एकाउन्टेन्ट, नर्सिङ र ट्राभल टुरिजम विषय पढ्न जाने गरेका छन् । मलेसियामा पढ्न जानका लागि एकदमै सस्तो भएकाले धेरै विद्यार्थीको आकर्षण बढेको हो । सामान्यतया त्यहाँ पढ्न ४ लाखदेखि ६ लाख रुपैयाँसम्म खर्च लाग्ने गरेको छ । मलेसिया पढ्नका लागि आइइएलटिएस, टोफल केही पनि गर्नु पर्दैन । अंग्रेजी भाषाको राम्रो ज्ञान भएमा मलेसियाका कलेजमा पढ्न गाह्रो हुँदैन । अंग्रेजी भाषामा कमजोर विद्यार्थीका लागि तीन महिनासम्मको छोटो कोर्स पनि गर्न पाउने व्यवस्था मलेसियामा छ । नेपालबाट त्यहाँ अधिकांश निजी कलेजमा पढ्न जाने गरेका छन् । कलेजमा अंग्रेजी भाषाबाट मात्र पढाइन्छ । मलेसिया पढ्न गएका विद्यार्थी युरोप, अस्ट्रेलिया र अमेरिकाका कलेजमा पढ्न जान सक्छन् ।
मलेसियामै अध्ययन गरेर विद्यार्थीले अन्य विदेशी विश्वविद्यालयको सर्टिफिकेट पनि पाउन सक्छन् । यसरी पढेको प्रमाणपत्र युरोप, अमेरिका र अस्ट्ेरलियामा पढ्न गएजत्तिकै मान्यता पाउँछन् । त्यहाँ सरकारी नियमअनुसार हप्तामा २० घन्टा काम गर्न पाउने व्यवस्था छ । पढाइ भइरहेको समयमा भने विद्यार्थीले काम गर्न पाउँदैन । नेपालबाट मलेसिया पढ्न जाने विद्यार्थीको भिसालगायत अरू प्रमाणपत्रको पनि त्यस्तो कुनै समस्या छैन ।
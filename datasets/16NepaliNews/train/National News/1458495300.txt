
﻿७ चैत, काठमाडौं । नयाँ वर्ष २०७३ का लागि बजारमा आफूखुशी आएका नक्कली पात्रो एवं क्यालेण्डरलाई विश्वास नगर्न पञ्चाङ्ग निर्णायक समितिले सबैमा आग्रह गरेको छ ।
पञ्चाङ्ग समितिका अध्यक्ष प्राडा रामचन्द्र गौतमद्वारा जारी वक्तव्यमा भनिएको छ, ‘यो वर्ष पञ्चाङ्ग निर्णायक समितिको स्वीकृति नलिई आफूखुशी प्रकाशन गरी ज्वाला पञ्चाङ्ग लगायत केही पात्राहरु बजारमा विक्री वितरण भइरहेको देखिन्छ ।’
पञ्चाङ्ग समितिले आफ्नो विज्ञप्तिमा भनेको छ-‘यस्ता पञ्चाङ्ग, भित्तेपात्रोको भर नपरी यस समितिबाट स्वीकृत पञ्चाङ्गहरुको मात्र प्रयोग गर्नुहुन यो समिति विनम्र अनुरोध गर्दछ ।’
केही भित्तेपात्रो (क्यालेण्डर) हरु नेपाल सरकारले नयाँ वर्षको सार्वजनिक विदाबारे सूचना ननिकाल्दै बजारमा ल्याइएको भन्दै पञ्चाङ्ग समितिले सरकारबाट अहिलेसम्म ०७३ सालको सार्वजनिक विदाको सूची समितिलाई नदिएको स्पष्ट पारेको छ ।


﻿
आरपी सुवेदी
१६ चैत, नेपालगन्ज । नयाँ शक्ति नेपालका संयोजक डा. बाबुराम भट्टराईले आर्थिकरुपले सम्पन्न र गरिबी मुक्त देश बनाएर मर्ने इच्छा व्यक्त गरेका छन् । उनले नयाँ शक्ति सरकारमा गए १० वर्षभित्र गिरिबी तथा बेरोजगारी अन्त्य गर्ने र ३० वर्षभित्र नेपाललाई धनी राष्ट्रमा गनिने देश बनाउने घोषणा समेत गरे ।
बाँकेको कोहलपुरमा मंगलबार आयोजित कार्यक्रममा पूर्वप्रधानमन्त्री समेत रहेका डा. भट्टराईले भने, ‘मलाई गरिब देशको प्रधानमन्त्री भएर मर्न मन छैन ।’
नयाँ नेपाल कसैसँग पौठेजोरी खोजेर बन्दैन
मंगलबार नै नयाँशक्ति नेपाल बाँकेले नेपालगन्जमा आयोजना गरेको अन्तरक्रियालाई सम्बोधन गर्दै उनले एमाओवादी अध्यक्ष प्रचण्डलाई मानिसलाई आवेगमा ल्याउने र ध्वंशमा लैजान सक्ने क्षमता भएको व्यक्ति भनेर टिप्पणी गरे । तर, प्रचण्डको यो क्षमता काम नलाग्ने अबस्थामा पुगेको उनले दाबी गरे ।
‘प्रचण्ड जीले मानिसलाई आवेगमा ल्याउने र ध्वंशमा लैजाने क्षमता राख्नुहुन्छ । अब त्यो काम छैन,’ ७५ वर्षदेखि ध्वंसको राजनीति नेपालमा चल्दै आएको चर्चा गर्दै डा. भट्टराईले भने, ‘नयाँ नेपाल आवेगले बन्दैन, कसैसँग पौठेजोरी खोजेर पनि बन्दैन, त्यसका लागि बिवेक र विज्ञानको ज्ञानको आवश्यकता पर्छ ।’
संविधानसभाबाट नयाँ संविधान जारी भएपछि सम्वृद्धिको आन्दोलनको सुरुवात भएको उनले बताए । विकास र सम्वृद्धिको लागि राजनीतिक स्थिरताको खाँचो औंल्याउँदै डा. भट्टराईले त्यसैका लागि नयाँ शक्ति नेपाल गठन भएको दोहोर्‍याए ।
समतामूलक समृद्धि नै नयाँ शक्ति नेपालको मुख्य लक्ष्य भएको बताउँदै संयोजक भट्टराईले पार्टी घोषणा गर्ने समयमा आफ्नो समूहले नयाँ नेपाल निर्माणको ठोस योजना प्रस्तुत गर्ने जानकारी दिए ।
उनले भने, ‘मुलुकको विकास र सम्वृद्धिको लागि स्थीर राजनीतिक माहोल आवश्यक छ । हिजोका दिनमा धेरै नकारात्मक टिप्पणी र राजनीति गरियो । अब अरुले के गर्छन् भन्दा पनि हामीले सकारात्मक टिप्पणी गर्दै सकारात्मक राजनीतिको अभ्यासको थालनी गर्दैछौं ।’
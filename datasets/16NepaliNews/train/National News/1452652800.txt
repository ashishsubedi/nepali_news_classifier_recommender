
﻿
नयाँ पत्रिकाकाठमाडौं, २९ पुस
नयाँ संविधान जारी भएपछि न्यायपरिषद् सदस्य सिफारिस गर्न नेपाल बार एसोसिएसनमा विवाद उत्पन्न भएको छ । बारको केन्द्रीय समितिको पूर्ण बैठक ३ माघमा बोलाइए पनि मंगलबार उपाध्यक्ष टीकाराम भट्टराईले बेग्लै बैठक बोलाएको भन्दै अधिकांश केन्द्रीय सदस्य र पदाधिकारी सहभागी भएनन् । बारमा कांग्रेसनिकट सदस्य सिफारिस गर्ने सहमति छ भने कसलाई पठाउने भन्नेमा विवाद छ ।
नेपाल बारको १७ सदस्यीय केन्द्रीय समितिमध्ये अध्यक्ष हरिकृष्ण कार्की अहिले महान्यायाधिवक्ता छन् । अहिले सुदूरपश्चिम क्षेत्रीय उपाध्यक्ष राजेन्द्रबहादुर साउद बारका कार्यबाहक अध्यक्ष छन् । साउदले ३ माघका लागि बैठक बोलाउँदा बोलाउँदै अर्का उपाध्यक्ष भट्टराईले मंगलबार बैठक बोलाएको भन्दै वामपन्थी र प्रजातान्त्रिक खेमाका बहुमत वकिल बैठकमा गएनन् ।
बारमा एमालेनिकट पाँच, एमाओवादी निकट दुई तथा कांग्रेसनिकट नौजना पदाधिकारी/सदस्य छन् । कांग्रेसनिकट डेमोक्रेटिक लयर्स एसोसिएसन (डिएलए) तर्फबाट गएका बारका कोषाध्यक्ष मोहन इङ्नाम र सदस्यद्वय प्रसन्नकृष्ण दास र विनिता कार्कीलाई डिएलएले निष्कासन गरेको छ ।
मंगलबार बारको बैठकमा सहभागी नभएका कोषाध्यक्ष मोहन इङ्नामले बारको पूर्ण बहुमतबाट प्रजातान्त्रिक खेमाबाट न्यायपरिषद्मा प्रतिनिधित्व पठाइने बताए । बार स्रोतका अनुसार उपाध्यक्ष भट्टराई र महासचिव पोखरेल डिएलएनिकट रामप्रसाद सिटौलालाई पठाउन चाहन्छन् । कानुनमन्त्री अग्नि खरेलको पनि यही इच्छा छ भने यसअघिका न्यायपरिषद् सदस्य उपेन्द्रकेशरी न्यौपानेले पनि सिटौलाका लागि लबिङ गर्दै आएका छन् । तर, कोषाध्यक्ष इङनामलगायतको टोलीले भने वरिष्ठतम व्यक्ति पठाउनुपर्ने भन्दै आएको छ । उनको टोलीले यज्ञमूर्ति बञ्जाडे, महादेव यादव, बेनीबहादुर कार्की, हिम्मत सिंह, देवेन्द्र सिंह, वसन्तराम भण्डारी, बाबुराज जोशी, रामकुमार श्रेष्ठमध्येबाट एकजना पठाउनुपर्ने भन्दै आएको छ । न्यायपरिषद्मा बारबाट एकजना र प्रधानमन्त्रीका तर्फबाट एकजना वकिल सदस्य हुने प्रावधान छ ।
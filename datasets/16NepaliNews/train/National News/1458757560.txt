
﻿
रविन भट्टराई
१० चैत, ताप्लेजुङ । ताप्लेजुङ नगरपालिका २ केनिमस्थित सल्लेरी जंगलमा लागेको डढेलो गाउँसम्म पुगेको छ । आगलागीबाट दुई घर जलेका छन् ।
चन्द्रकला मुखियाका फुसको छानो भएका घरहरु जलेका हुन् । आगलागीका कारण लत्ता कपडा र अन्नपात सबै जलेर नष्ट भएका छन् । घरबास नै डढेपछि चन्द्रकलाको परिवारको बिचल्ली भएको छ ।

दिउँसो करिव एक बजे स्थानीयले बारीमा झारपात डढाउन लगाएको आगो अनियन्त्रित भई जंगल हुँदै नजिकै रहेको बस्तीमा पुगेको थियो । तर, आगो अझै नियन्त्रणमा आउन सकेको छैन ।
सदरमुकामबाट मात्र ५ किलोमिटर टाढा रहेको स्थानमा पनि समयमै दमकल पुगेन । झण्डै तीन घन्टापछि दमकल पुगेको स्थानीयले बताए ।

दमकल नआउन्जेलसम्म स्थानीयले आफै आगो निभाउने प्रयास गरेका थिए । तर ठूलो बतास चलेको र नजिकै पानीको स्रोत नभएकाले कठिन भएको थियो ।
कञ्चनजंघा गुल्मबाट खटिएको सशस्त्र प्रहरीको टोली आइपुगेपछि दमकलको सहायताले आगो निभाउन थालिएको थियो । स्थानीय र प्रहरीले आगोे निभाउने प्रयास गरिरहे पनि अझै नियन्त्रणमा आउन सकेको छैन ।


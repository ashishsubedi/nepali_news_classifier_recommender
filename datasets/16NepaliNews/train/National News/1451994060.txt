
﻿
२१ पुस, काठमाडौं । नेपालको राष्ट्रिय ध्वजाबाहक नेपाल वायु सेवा निगमका जहाज संसारकै कम सुरक्षित बिमानको सूचीमा परेका छन् ।
एयरलाइन्सहरुको रेटिङ गर्ने वेबसाइट ‘एयरलाइन्स रेटिङ डट कम‘ले विश्वभरका ४०७ अन्तराष्ट्रिय उडान भर्ने विमानहरुको रेटिङ गरेको छ । जसमा जम्मा एक नम्बर पाएर कम सुरक्षित १० विमान मध्ये नेपाल एयरलाइन्स समेत परेको छ ।
जसमा लगातार तेस्रो पटक अष्ट्रेलियाको ‘क्वान्टास एयरलाइन्स’ सबैभन्दा सुरक्षित घोषणा भएको छ । उसले सात स्टार पाएको छ । क्वान्टाससहित कुल १४८ एयरलाइन्सले सात स्टार पाएका छन् ।
तीन वा सो भन्दा कम स्टार पाउने एयरलाइन्सहरुको संख्या ५० छ । एक स्टार पाउने भने १० वटा एयरलाइन्स मात्र छन् । जसमा नेपाल, इण्डोनेसिया र सुरिनामका एयरलाइन्सहरु छन् ।
इर्यूको कालोसूचीमा भए नभएको, दुर्घटनामा परे नरेको, आईकाओ र आईएटीओले प्रमाणिकरण गरे नगरेको, सुरक्षाका कारण ग्राउण्डेड भए नभएको जस्ता बिषयलाई आधार बनाएर रेटिङ गरिएको एयरलाइन्स रेटिङले जनाएको छ ।
युरोपेली युनियनले नेपालका सवै एयरलाइन्सलाई लागातार दुई बर्षदेखि कालो सूचीमा राख्दै आएको छ ।
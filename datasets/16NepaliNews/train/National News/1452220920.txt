
﻿
काठमाडौंं/ सर्वोच्च अदालतले युद्धकालीन मुद्दामा दोषी ठहर भएका एमाओवादी नेता बालकृष्ण ढुंगेललाई आममाफी नदिन आदेश दिएको छ । संवैधानिक इजलासले बिहीबार यस्तो फैसला सुनाएको हो ।
प्रधानन्यायाधीश कल्याण श्रेष्ठ, वरिष्ठ न्यायाधीश सुशीला कार्की, न्यायाधीशहरू गोपाल पराजुली, वैद्यनाथ उपाध्याय र ओमप्रकाश मिश्रको इजलासले ढुंगेललाई आममाफी दिन नमिल्ने फैसला सुनाएको छ । ओखलढुंगाका उज्जनकुमार श्रेष्ठको हत्यामा संलग्न भएको पुष्टि भएपछि उनलाई सर्वोच्चले सर्वस्वसहित जन्मकैदको फैसला गरेको थियो । तर, ढुंगेललाई तत्कालीन प्रधानमन्त्री बाबुराम भट्टराई नेतृत्वको सरकारले आममाफी दिने निर्णय गरेको थियो ।
सर्वोच्च अदालतले अन्तिम फैसला गरी दोषी ठहर भएका ढुंगेललाई दिइएको आममाफीविरुद्ध उज्जनकुमारकी दिदी सावित्री श्रेष्ठ सर्वोच्च अदालत गएकी थिइन् । संविधानको धारा २७६ बमोजिम माफीसम्बन्धी कानुनको अभावमा माफीसम्बन्धी निर्णय लिन नसकिने र अदालतको अन्तिम फैसलाबमोजिम कसुरदार ठहरिएका व्यक्तिले फैसलाबमोजिम समर्पण नगरेको लगायतका आधार बनाएर सर्वोच्चले फैसला गरेको हो ।
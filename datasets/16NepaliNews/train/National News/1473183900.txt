
﻿संघीयता कार्यान्वयन तथा प्रशासन पुनर्संरचना समितिको बैठकमा प्रधानमन्त्री प्रचण्डलगायत । तस्वीर: प्रधानमन्त्रीको सचिवालय
२१ भदौ, काठमाडौं । प्रधानमन्त्री पुष्पकमल दाहाल ‘प्रचण्ड’ले प्रशासनिक पुनर्संरचनाको खाका तत्काल पेश गर्न मुख्यसचिव डा. सोमलाल सुवेदी नेतृत्वको संघीयता कार्यान्वयन तथा प्रशासन पुनर्संरचना समितिलाई निर्देशन दिएका छन् ।
मंगलबार सिंहदरबारमा बसेको निर्देशक समितिको बैठकमा प्रधानमन्त्री प्रचण्डले अर्को बैठकमा छलफल गर्ने गरी मस्यौदा पेश गर्न निर्देशन दिएका हुन् ।
संघीयता कार्यान्वयन गरेर तीन तहको निर्वाचन गराउन डेढ वर्षको पनि समय नरहेकाले प्रशासनिक पुनर्संरचनाको खाका तयार पार्ने जिम्मेवारीलाई गम्भिररुपमा लिन प्रधानमन्त्रीले मन्त्री र सचिवहरुलाई आग्रह गरेका छन् ।
मुख्य सचिवको संयोजकत्वमा विभिन्न समूह बनाएर संघीय संरचनामा प्रशासनको खाका निर्माणको काम भइरहेको छ ।
अघिल्लो सरकारले मन्त्रालयहरुको संघीय संरचना बनाउनका लागि प्रधानमन्त्रीको अध्यक्षतामा ११ सदस्यीय संघीयता कार्यान्वयन तथा पुनर्संरचना उच्चस्तरीय निर्देशक समिति गठन गरेको थियो । र, समितिको यो दोस्रो बैठक हो ।
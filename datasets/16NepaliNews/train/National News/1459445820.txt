
﻿
सलमान खान
१८ चैत, भैरहवा । विहीबारदेखि सुरु भएको एसएलसी (प्रवेशिका) परीक्षामा रुपन्देहीमा दृष्टिविहीनदेखि कैदीसम्मले परीक्षा दिएका छन् । रुपन्देही जिल्लाबाट ४ जना दृष्टिविहीन विद्यार्थीहरुले परीक्षा दिएका छन् । रुपन्देहीको श्री ग्रीवणी उच्च माविमा केन्द्रबाट दृष्टिविहीन विद्यार्थीहरुले एसएलसी परीक्षा दिएका हुन् ।
श्री शान्ति नमुना उच्च माविमा अध्ययन गर्ने ४ जना दृष्टिविहीन विद्याथीहरुले एक-एक जना सहयोगी राखेर परीक्षा दिएको श्री ग्रीवणी उच्च मावि परिक्षा केन्द्रका केन्द्राध्यक्ष यज्ञपुरुष शर्मा गैरेले बताए ।

अन्य परीक्षार्थी भन्दा दृष्टिविहीन परीक्षार्थीलाई थप डेढ घण्टा बढी समय दिइएको छ । शान्ति नमुनामा अध्यनन गर्ने दृष्टिविहीन विद्यार्थीहरु ०५६ सालदेखि एसएलसी परीक्षामा सहभागी हुँदै आएका छन् ।
हालसम्म उक्त विद्यालयबाट ४७ जना दृष्टिविहीन विद्यार्थीहरुले एसएलसी परीक्षा दिएकामा ४० जना विद्यार्थीले प्रथम श्रेणीमा अंक ल्याएको र अन्य ७ जनाले पनि सन्तोषजनक नतिजा ल्याएको श्री शान्ति नमुनामा उच्च माविका प्रध्यानाध्यापक घनश्याम ज्ञवालीले बताए ।
कैदीले पनि दिए परीक्षा  

त्यस्तै रुपन्देही जिल्लाबाट एकजना कैदीले पनि एसएलसी परीक्षा दिएका छन् । उनले भैरहवा कारागारबाट पहिलो दिनको अंग्रेजी विषयको परीक्षा दिएका हुन् ।
डाँका मुद्दामा ६ वर्षको जेल सजायँ भुक्तान गरिरहेका २७ वर्षीय फैय्याज अहमदले परीक्षा निकै राम्रो भएको र राम्रो अंक आउने आशा रहेको बताए ।
सुस्त श्रवणले पनि दिए परिक्षा

यस्तै रुपन्देही जिल्लाबाट सुस्त श्रवणका ११ जना विद्यार्थीहरुले पनि परीक्षा दिएका छन् । उनीहरुले भैरहवाको भैरहवा नमूना उच्च मावि परीक्षा केन्द्रबाट परीक्षा दिएका हुन् । त्यस्तै रुपन्देही जिल्लाबाट ५ जना बटुकहरुले पनि एसएलसी परीक्षा दिएका छन् ।
१ सय ७४ जना अनुपस्थित
पहिलो दिनको अंगे्रजी विषयको परीक्षामा नियमित तर्फ ५४ जना र एक्जामटेड तर्फ १ सय २० जना परीक्षामा अनुपस्थित रहेको रुपन्देहीका जिल्ला शिक्षा अधिकारी टेकबहादुर थापाले बताए । एसएलसी परीक्षाका लागि रुपन्देही जिल्लाबाट नियमिततर्फ १२ हजार ४ सय ७९ जना र एक्जामटेडतर्फ २ हजार १ सय ९ जना गरी कुल १४ हजार ५ सय ८८ जनाले फाराम भरेका छन् ।
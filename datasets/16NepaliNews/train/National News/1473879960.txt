
﻿
२९ भदौ, काठमाडौं । कालो जिन्सको पाइन्टमाथि कालै टिसर्ट । ठूलो जिउडाल भएका एक अधिकृत बुधबार सामान्य प्रशासन मन्त्रालयको प्रांगणमा भेटिए । उनी आफ्ना साथीहरुसँग सरुवादेखि जागिरे जीवनका विषयमा गफिँदै थिए ।
उनी स्थानीय विकास मन्त्रालय अन्तरगतका अधिकृत हुन् । अहिले गृह मन्त्रालय सरुवा भएर जान सामान्य प्रशासन मन्त्रालयमा निवेदन चढाएका छन् । ‘म स्थानीयमा बस्नै सकिन, मेरो स्वभावले पनि त्यहाँ बस्न दिएन, अर्का साथीसँग गफिँदै भने, अव गृह गएर ड्याम्म बस्ने हो ।’
निवेदन दिएका मध्ये कसलाई सरुवा गर्ने कसलाई नगर्ने त्यो अधिकार सामान्य प्रशासन मन्त्रालयलाई मात्र छ । तर उनी सरुवा अघि नै स्थानीयबाट गृहमा जाने र त्यहाँ ड्याम्म….. गर्ने भन्दै साथीहरुसँग अग्रीम खुशी साट्दै थिए ।
यो त एउटा उदाहरणमात्र थियो । बुधबार अनलाइनखबरको टिम ३ घण्टासम्म सामान्य प्रशासन मन्त्रालयमा बस्दा मन्त्रालय बाहिर र भित्र कर्मचारीहरुको भिड थियो ।
‘यो त सरुवा नगरी हुँदैन हजुर’ भन्दै सचिव र मन्त्रीको ढोकासम्म पुग्नेहरुको भिड देखिन्थ्यो ।
सामान्य प्रशासन मन्त्रीको सचिवालयका एक कर्मचारीको भने कामै ‘सरुवा नगरी भएन हजुर’ भन्दै आउने कर्मचारीहरुको नाम, हालको कार्यालय, सरुवा भएर जान चाहेको कार्यालय र संकेत नम्बर टिप्नु थियो ।
एउटा अधिकृतको विवरण टिप्दै गर्दा मन्त्रीको सचिवालय कक्षमा बसिरहेका स्वकीय सचिवले भने, ‘म मिलाउँछु, साँझ फोन गर्नुहोला । एकपटक कुरा गर्नुपर्छ ।’ मंगोलिन अनुहार भएका ति सचिवालय सदस्यले सेतो रंगमा कालो धर्सा कोरिएको सर्ट पहिरिएका थिए ।

मन्त्रीको कक्षमा छिर्ने ढोकाकै दाहिने दिशामा मन्त्री भेट्न आउने पाहुना बस्ने छुट्टै अर्को कक्ष छ । स्वकीय सचिवालय लेखिएको उक्त कोठामा एक अधिकारी लिष्ट बनाइरहेको र सूचीमा रहेका नाम देखाइरहेका देखिन्छन् ।
मन्त्रीले बोल्नु पर्दैन ?
करिब २ बजेतिर मन्त्री मन्त्रालय पुग्दा प्रांगण र भवन सेता कमिजधारी कर्मचारीहरुले भरिसकेका थिए । मन्त्री आउने वित्तिकै ती कर्मचारीहरुको भिड मन्त्रीसँगै पछि लाग्यो ।
मन्त्री बुढाथोकीले पदभार सम्हाल्दै गर्दा कर्मचारीलाई मेरो अघि पर्ने होड नगर्नू भन्ने निर्देशन दिएका थिए । मन्त्रीले पदभार ग्रहण गर्दा दिएको निर्देशन ठट्टा थियो वा आफू चारैतिरबाट सेता कमिजधारी कर्मचारीहरुले घेरिँदा समेत अगाडिका कर्मचारी नदेखेर उनका आँखाले ठट्टा गर्दै थियो, त्यो जान्न सकिएन । तर, मन्त्री मात्र होइन, सचिवको कार्यकक्ष बाहिरको प्रतिक्षालय समेत ‘सरुवा नभइ व्यवहार चलेन हजूर’ भन्ने कर्मचारीले भरिएको दृष्यले मन्त्रीको विगतको भनाइलाई गिज्याइरहेको भान हुन्थ्यो ।
कर्मचारी सरुवाको मुखैमा मन्त्री बुढाथोकीले आफू निकटका कर्मचारी खोजी-खोजी ल्याएर सरुवा गर्ने शाखाको जिम्मा लगाएका छन् । किनकी यो ‘कमाइ हुने सिजन’ हो । आकर्षक र मालदार मन्त्रालयमा सरुवा भए दस्तुर चढाउने कर्मचारीहरु पनि निजामती सेवामा प्रशस्तै छन् ।
आफू अनुकुलको निर्णय गराउन सहज होस् भनेर मन्त्री बुढाथोकीले कर्मचारी सरुवा गर्ने शाखाका खरिदारदेखि सहसचिव पुरै टिम परिवर्तन गरेका छन् र कार्यालय आसपास सरुवा हुन्छु भन्ने उत्साहित भिड बढ्दै जाँदा उनी चुपचाप बसिरहेका छन् ।
कर्मचारीको व्यवहारले उब्जिएको प्रश्न
कर्मचारी सरुवा गर्ने काम कर्मचारी प्रशासन शाखाको हो । तर मन्त्रीका सचिवालय सदस्यले किन कर्मचारीको नाम, संकेत नम्बर टिप्दै किन साँझ एकपटक कुरा गर्नुपर्छ भनिरहेका छन् ? अर्को प्रश्न, मन्त्रीको सचिवालय कक्षमा सूची तयार भइरहेको देखिन्छ र अनलाइनखबरको क्यामेरा तेर्सिने वित्तिकै उनीहरु डराउँदै सूची लुकाउने कोसिस गर्छन्, किन ?
मन्त्रीले पदभारका क्रममा दिएको निर्देशन र उनको सचिवालय तथा उनी निकटका कर्मचारीहरुको व्यवहार नमिल्दा मन्त्री माथि थुप्रै प्रश्न उठेका छन्, निजामती प्रशासनमा कर्मचारीहरुको सरुवा साच्चै निष्पक्ष हुँदैछ त ?
सामान्य प्रशासन मन्त्रालय परिसरमा बुधबार देखिएको दृश्य, फोटो र भिडियोमा यस्तो थियो ।
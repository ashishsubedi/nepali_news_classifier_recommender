
﻿राजविराज, १२ माघ । तराई मधेश राष्ट्रिय अभियानका संयोजक एवम संघिय समावेशी मधेशी गठबन्धनका नेता जय प्रकाश गुप्ता र सदभावना पार्टीको अध्यक्ष एवम् संयुक्त लोकतान्त्रिक मधेशी मोर्चाका नेता राजेन्द्र महतो बीच भेंटवार्ता भएको छ ।
तराई मधेशमा अधिकारका लागि आन्दोलनरत सम्पूर्ण पक्ष बीच एउटै महागठबन्धन निर्माणका लागी मङ्गलवार विराटनगरमा भेटवार्ता भएको हो । आन्दोलनको शुरुवातदेखि नै मधेशी शक्तिहरु बीच महागठबन्धनका लागि प्रयासरत गुप्ता र मोर्चाका नेता महतो बीचको छलफलकालागि सकारात्मक रुपमा लिईएको छ ।
भेटवार्तामा उपस्थित एक नेताका अनुसार छलफलमा देश र मधेशको वर्तमान अवस्था र अबको गन्तव्यको विषयमा दुबै नेता वीच गम्भिर छलफल भएको थियो । भेंटवार्तामा गुप्ताले महागठबन्धनको अपरिहार्यताबारे प्रष्ट्याएका थिए भने महत्तोले मोर्चामा गठबन्धनको आवश्यकताबारे मोर्चामा समेत छलफल हुने जनाईएको छ । उपचारका लागि दिल्लीमा रहेका मोर्चाका नेता महन्थ ठाकुर फर्किने वितिक्कै महागठबन्धन निर्माणका लागि मोर्चाको दृष्टिकोण र मोडल तय गरिने नेता महताले बताएको श्रोतले जनाएको छ ।
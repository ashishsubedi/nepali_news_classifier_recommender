
﻿काठमाडौं । प्रहरी महानिरीक्षक उपेन्द्रकान्त अर्यालले कानुन पालना गराउन प्रहरी कर्मचारी आफैँ कानुनको दायरामा रहन आग्रह गरेका छन् । जनअपेक्षा अनुसारको प्रहरी सेवा प्रदान गर्न आफू मातहतका प्रहरीलाई महानिरीक्षक अर्यालले निर्देशन दिएका हुन् ।
महानिरीक्षक अर्यालले प्रहरी पेशा चुनौतिपूर्ण हुँदै गएको अवस्थामा प्रहरीले आफ्नो कर्तव्य बुझेर कार्यशैलीमा परिवर्तन गर्दै समस्या लिएर आउने सेवाग्राहीको यथार्थपरक अपेक्षालाई सम्बोधन गर्न सचेत समेत गराएका छन् ।
अपराधीको लागि प्रहरी त्रासको प्रतीक र बहुसंख्याक नागरिकको लागि आशाको प्रतीक हुनुपर्नेमा उनले जोड दिए । सुदूरपश्चिमाञ्चल क्षेत्र मातहतका प्रहरी इकाईहरुको निरीक्षण भ्रमणमा रहेका महानिरीक्षक अर्यालले बुधबार सुदूरपश्चिम क्षेत्रीय प्रहरी तालिम केन्द्र दिपायलको निरीक्षण तथा महिला ब्यारेक भवन उद्घाटन समेत गरेका छन् ।
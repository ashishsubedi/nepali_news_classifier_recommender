
﻿एक करोड रूपैयाँको पाकिस्तानबाट काठमाडौंसम्मको ढुवानी खर्च ५ सय अमेरिकी डलर, तर काठमाडौंबाट वीरगन्जसम्म नेपाली ५ हजार रूपैयाँ।
काठमाडौं । काठमाडौंको ठमेलबाट एक करोड नक्कली भारतीय नोटसहित ६ जना पक्राउ परेका छन् । पक्राउ पर्नेमा एक जना पाकिस्तानी नागरिक छन् भने ५ जना नेपाली हुन् । प्रहरीका अनुसार उनीहरू सबै भरिया हुन् । पाकिस्तान कराँचीका मोहम्मद नदीम, मकवानपुरकी उमादेवी पाण्डे, बाराका महादेव तिमल्सेना, इश्वरप्रसाद साहतेली, महोत्तरीका दिलबहादुर थापा र पर्साका परमान्द यादवलाई नक्कली भारतीय नोटसहित महानगरीय प्रहरीले शुक्रबार सार्वजनिक गरेको हो ।
“जाली नोटको मुख्य नाइके भारत र पाकिस्तानमा छन्”, नेपाल प्रहरीको विषेश ब्यूरो प्रमुख डीआईजी बमबहादुर भण्डारीले भने, “पक्राउ परेका भरिया मात्र हुन् तर थरिथरिका छन् ।” डीआईजी भण्डारीका अनुसार पक्राउ परेका ६ जना भरियाको जिम्मेवारी भने फरकफरक छ । उनी भन्छन्, “जिम्मेवारी जे जस्तो भए पनि उनीहरूले पाउने रकममा भने धेरै फरक छ ।”

डीआईजी भण्डारीका अनुसार पाकिस्तानबाट काठमाडौं ल्याएको जाली नोटको ढुवानी खर्च ५ हजार अमेरिकी डलर छ भने काठमाडौंबाट वीरगन्जसम्म पुर्याएको नेपाली ५ हजार रूपैयाँ छ । काठमाडौंको ठमेलबाट पक्राउ परेका नदीम गत २९ मार्चमा सुडकेसमा एक करोड भारतीय जाली नोट बोकेर नेपाल आएका थिए । उनी आएकै दिन जाली नोट ल्याएको सूचना पाएको प्रहरीले उनको पिछा गर्दै गएपछि एक पटकमा सबै भरिया पक्राउ गर्न सफल भएको महानगरीय प्रहरी प्रमुख एआईजी प्रताप थापाले बताए । एआईजी थापाले जनाए अनुसार यो पटकको एक करोड जाली नोटको ‘सप्लाई’ गर्ने जिम्मा यी ६ जनाको थियो ।
थापाले भरीयाको प्लानबारे भने, “नदिमले कराँचीबाट कतारको दोहा हुँदै काठमाडौंसम्म जाली नोट ल्याउने जिम्मा थियो । नदीमले काठमाडौं पुर्याएको नोट उमादेवीको जिम्मा लगाएर उमादेवीले महादेव तिमल्सेना र दिलबहादुर थापामार्फत वीरगन्ज पुर्याउने योजना थियो ।”
वीरगन्जबाट भारत पुर्याउने समूह भने फरार भएको प्रहरीले जनायो । प्रहरीको तथ्यांकअनुसार भारतीय जाली नोट नेपालमा एक वर्ष पछि पुनः समातिएको हो ।
डीआईजी भण्डारी भन्छन्, “भारतीय जालीनोट नेपालमा धेरै समातिन थालेपछि तस्करहरूले सार्क राष्ट्रका अन्य मुलुकको बाटो हुँदै भारत पुर्याउने गरेका थिए । सार्क राष्ट्रमा पछिल्लो समयमा भिसा पाउन कठिन हुन थालेपछि तस्करले पुरानै शैलीमा नेपाललाई जाली नोटको ट्रान्जिट बनाएका हुन् ।”

﻿सागर पण्डित/नयाँ पत्रिका
प्रधानमन्त्रीबाट अभियान सुरु
प्रधानमन्त्री केपी शर्मा ओली शुक्रबार केही मन्त्री र विशिष्ट कर्मचारीलाई पछि लगाउँदै सिंहदरबार परिसरमा निस्किए । केही बिरुवा रोपे, पानी हाले र अरूलाई पनि त्यसै गर्न लगाए । प्रधानमन्त्रीले जस्तै सूचना तथा सञ्चारमन्त्री शेरधन राई, विज्ञान तथा वातावरणमन्त्री विश्वेन्द्र पासवानले पनि विरुवा रोपे ।
मन्त्रीले पनि रोपे रूख
प्रमुख प्रशासनिक निकाय सिंहदरबारलाई हरियाली र सफा बनाउने अभियानस्वरूप शुक्रबार सिंहदरबारभित्रै वृक्षरोपण गरिएको हो । त्यसक्रममा प्रधानमन्त्री ओलीले प्रधानमन्त्री कार्यालयको देव्रे भागको खाली ठाउँमा वृक्षरोपण गरे ।
मुख्यसचिव डा. सोमलाल सुवेदी तथा सबै मन्त्रालयका सचिवलगयातका उच्च पदाधिकारीले पनि सामूहिक रूपमा वृक्षरोपण गरे । त्यसक्रममा रक्तचन्दन, बोधिचित्त, रुद्राक्ष, कपुर र लौठसल्ला गरी ५७ वटा बिरुवा रोपिएको थियो ।
खाली ठाउँमा वृक्षरोपण
प्रधानमन्त्री तथा मन्त्रिपरिषद् कार्यालयले सिंहदरबारलाई हरियाली र सरसफाइयुक्त बनाउने अभियान थालेको हो । अब सिंहरदरबारका हरेक खाली ठाउँँमा वृक्षरोपण गरी हरियाली पारिने भएको छ । हरियाली अभियानप्रति प्रधानमन्त्रीको विशेष रुचि रहेको बताइएको छ । त्यसो त अभियानको सुरुवात गर्ने क्रममा प्रधानमन्त्रीले सबैलाई हरियाली अभियान सफल बनाउन निर्देशन पनि दिए ।
देशैभर हरियाली अभियान
अभियान सुरु गर्दै प्रधानमन्त्रीले सिंहदरबारलाई हरियाली र सरसफाइयुक्त बनाई अभियानलाई देशव्यापी पारिने बताए । हरियाली र सरसफाइ अभियान देशव्यापी बनाउन सके त्यसले मुलुकको समृद्धि र प्रगतिमा उल्लेख्य टेवा पुग्ने प्रधानमन्त्रीले दाबी गरे ।
थोत्रा गाडी हटाउन निर्देशन
प्रधानमन्त्री ओलीले सिंहदरबार फोहोरको डंगुर र कवाडीखानाजस्तो भएको बताउँदै डम्प गरिएका सबै वस्तु तत्काल हटाउन निर्देशन दिए । सिंहदरबारमा सयौँ संख्यामा थोत्रा गाडी छरपस्ट मिल्किरहेका छन् भने थुप्रै मन्त्रालयभित्र र बाहिर थोत्रा कागज तथा फर्निचर थुपारिएका छन् । कागजात र फर्निचर कुहिने अवस्थामा पुगिसकेका छन् ।
प्रधानमन्त्री कार्यालयले सबै मन्त्रालय र निकायलाई परिपत्र गरेर कवाडी अवस्थामा रहेका गाडी, थोत्रा कागजात, फर्निचरलगायतका वस्तु फागुन मसान्तभित्र हटाउन निर्देशन दिएको छ ।
खाली ठाउँमा उद्यान बनाउने
प्रधानमन्त्री तथा मन्त्रिपरिषद् कार्यालयका प्रवक्ता उत्तरकुमार खत्रीले सिंहदरबारभित्रका सबै खाली ठाउँँलाई हरियालीयुक्त बनाउन वृक्षरोपण अभियान थालिएको जानकारी दिए । सिंहदरबारभित्रका खाली ठाउँमा उद्यान निर्माण गरिने तयारी गरिएको प्रवक्ता खत्रीले बताए । प्रवक्ता खत्रीका अनुसार सिंहदरबारभित्र रोज गार्डेन, साइटिस गार्डेन र हर्बल गार्डेनजस्ता सुन्दर र महत्त्वपूर्ण गार्डेन बनाइनेछ ।
यसैगरी हरेक मन्त्रालय र निकायले आफ्नो भवनआसपास र अगाडिको भागमा बगैँचा बनाउनैपर्ने भएको छ । हाल केही मन्त्रालयमा मात्रै यस्ता बगैँचा र गार्डेन रहेका छन् ।
मन्त्रालयका क्यान्टिन हटाइने
सिंहदरबारभित्र विभिन्न मन्त्रालयमा रहेका क्यान्टिन पनि हटाइने भएको छ । सिंहरदरबारभित्र रहेको सर्भिस सेन्टरभित्र केन्द्रीय क्यान्टिन रहेकाले अन्य मन्त्रालयमा रहेका क्यान्टिन विस्थापन गर्दै लगिने योजना बनाइएको प्रधानमन्त्री कार्यालयले जनाएको छ ।
हाल सिंहदरबारभित्र विभिन्न मन्त्रालय र निकायमा गरी १६ वटा क्यान्टिन छन् । ती क्यान्टिनका कारण सिंहदरबारभित्र फोहोर बढेको र सिंहदरबारको सुन्दरतामा ह्रास आएको विश्लेषण गर्दै प्रधानमन्त्री कार्यालयले सबै क्यान्टिन हटाउने तयारी गरेको हो ।
सुधारका अन्य पहल
प्रधानमन्त्री कार्यालयले जथाभावी खोलिएका क्यान्टिनका कारण उत्पन्न हुने फोहोरले भुस्याहा कुकुरसमेत बढेको निष्कर्षसहित भुस्याहा कुकुर नियन्त्रण गर्न महानगरपालिकालाई जिम्मेवारी दिइएको छ ।
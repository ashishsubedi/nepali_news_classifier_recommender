
﻿
रीता झा (जनकपुर)
टिप्पणी । बिराटनगरको रानी भन्सार नाकामा प्रहरीको आक्रमणमा परेलगत्तै सदभावना पार्टीका अध्यक्ष राजेन्द्र महतोले सरकारले सार्वजनिकरुपमा माफी नमाग्दासम्म वार्तामा नबस्ने घोषणा गरे । तर, अहिले त्यही घोषणा महतोका लागि ‘निल्नु न ओकल्नु’ जस्तै भएको छ ।
अस्पतालबाटै पार्टी अध्यक्ष महतोले दिएको निर्देशनअनुसार सदभावना पार्टीका महासचिव मनिष सुमनले पत्रकार सम्मेलन नै गरेर सरकारसँग वार्तामा नबस्ने घोषणा गरेका थिए ।
सदभावना पार्टीले सरकारसँग औपचारिक वार्तामा नबस्ने निर्णयमात्रै गरेन, मधेसी मोर्चाको भन्दा भिन्न पार्टीका तर्फबाट एकल आन्दोलनका कार्यक्रमसमेत सार्वजनिक गर्‍यो । सदभावनाले बेग्लै आन्दोलन घोषणा गरेपछि कतिपयले यसलाई मधेसी मोर्चामा आएको फुटका रुपमा समेत हेरे ।
आफ्नै निर्णयको गलपासो
महतो नेतृत्वको सदभावना पार्टीले पौष १९ गते छुट्टै आन्दोलनको कार्यक्रम सार्वजनिक गरेको थियो । तर, २३ गते मधेसी मोर्चाको बैठकमा सदभावनाका नेताहरु उपस्थित भएपछि मोर्चा फुटेको छैन भन्ने प्रष्ट भयो ।
तर, दिल्ली पुगेपछि महतोले मोर्चालाई फुटाउने र मधेसमा छुट्टै आन्दोलन मार्फत् आफूमात्रै मधेसको एकल मसिहा बन्ने असफल योजना बनाएको संघीय समाजवादी फोरमका एक नेताको आरोप छ ।
उपचारका लागि दिल्लीमै रहेका बेला महतो र उनका सल्लाहकारले बेग्लै आन्दोलनको तारतम्य बनाएका थिए । तर, मोर्चालाई ‘बाइपास’ गर्दै मधेसमा एक्लै ‘मसिहा’ बन्ने सो योजना दुई दिनमै असफल भएपछि महतो पछि हट्न बाध्य भएको फोरमका नेताको दाबी छ ।
मोर्चा स्रोतका अनुसार सद्भावनाको योजना सफल भएको भए मोर्चालाई छाडेर मधेसमा छुट्टै आन्दोलन गर्ने महतोको योजना थियो । गैरमधेसी समुदाय र सरकारविरुद्ध चर्को भाषण गर्दा मधेसको जनसभामा तालीको गडगडाहट पाउँदै आएका महतोले आफ्नो छुट्टै कार्यक्रममा पनि त्यस्तै जनसहभागिता हुने ठानेका थिए ।
‘विरोधका छुट्टै कार्यक्रम आयोजना गरेर मधेसमा आफ्नो नाडी छाम्ने महतोको योजना थियो’, स्रोतले भन्यो, ‘तर, पुस १९ देखिको सदभावनाको कार्यक्रममा जनसहभागिता नदेखिएपछि महतो झस्किए, जनकपुरमा मैनबत्ती बाल्ने कार्यक्रमअन्तर्गत जम्माजम्मी १० जनाको उपस्थिति देखेपछि सदभावनाका नेताहरु निराश बने ।’
मधेसका अधिकांश जिल्लामा यसबीच सदभावना पार्टीले आयोजना गरेको कार्यक्रमहरुमा जनसहभागिता देखिएन । वीरगञ्ज, बारा, रौतहट, सर्लाही, जनकपुर, विराटनगर र नेपालगञ्ज जस्ता मधेसका महत्वपूर्ण स्थानमा समेत सदभावना पार्टीले जनसहभागिता पाउन सकेन । सदभावनाको एकल कार्यक्रममा जनताको उपस्थित न्यून रहृयो ।
उपेन्द्र यादव र महन्थ ठाकुरलाई मधेसमा कमजोर बनाउन लगातार प्रयास गर्दै आएका महतो र उनको टिमले छुट्टै आन्दोलनका लागि मधेसमा जनता नपाएपछि पार्टीको साख जोगाउन मोर्चामै बसिरहन उपयुक्त ठानेको स्रोत बताउँछ ।
आफ्नो छुट्टै कार्यक्रममा जनताको उपस्थिति नदेखेपछि सद्भावनाका नेताहरु पौष २३ गतेको मोर्चाको बैठकमा सहभागी भए । यसअघि १९ गते वालुवाटारमा सरकार र मोर्चाबीच भएको वार्ता सद्भावनाले बहिष्कार गरेको थियो । त्यस्तै, २१ र २२ गते बसेको मोर्चाको बैठक पनि सदभावनाले बहिष्कार गर्‍यो ।
आफ्नै निर्णयका कारण कार्यदलबाट ‘रिङ आउट’
पुस २२ गते तराई मधेस लोकतान्त्रिक पार्टीको केन्द्रीय कार्यालय बिजुली बजारमा बसेको मोर्चाको बैठकले ११ बुँदे मागबारे साझा बनाउन कार्यदल गठन गर्‍यो, जसमा महतो नेतृत्वको सदभावना पार्टी ‘रिङ आउट’ भयो ।
बिराटनगर घटनामा सरकारले सार्वजनिकरुपमा माफी नमागेसम्म अनौपचारिक वार्ताहरुमा नबस्ने निर्णय गरिसकेको भन्दै कार्यदलमा बस्न सदभावना पार्टीले नमानेपछि मोर्चाले हृदयेश त्रिपाठी, राजेन्द्र श्रेष्ठ र रामनरेश रायको नाम प्रस्ताव गर्‍यो ।
बिराटनगरको जोगवनी नाकामा प्रहरीसँगको झडपमा महतो घाइते भएपछि सो घटनामा सरकारले माफी नमागेसम्म वार्तामा सहभागी नहुने भन्दै सदभावनाले वार्ता बहिष्कार गर्दै आएको छ । मोर्चाले घटनाको छानविन गरी दोषीमाथि कारबाही गर्न यसअघि नै माग गरे पनि सरकारी वार्ता बहिस्कार गर्ने निर्णय गरेको छैन ।
आफ्नै निर्णयका कारण कार्यदलबाट ‘रिङ आउट’ भए पनि मोर्चाबाट छुट्टएिको औपचारिक घोषणा नगरेकाले २३ गतेको मोर्चा बैठकमा सदभावना पार्टीका सहअध्यक्ष लक्ष्मणलाल कर्ण र महासचिव मनिष सुमन सहभागी भए ।
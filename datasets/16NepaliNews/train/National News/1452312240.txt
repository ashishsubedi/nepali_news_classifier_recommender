
﻿२५ पुस, काठमाडौं । उपप्रधानमन्त्री सीपी मैनाली नेपालका पुराना कम्युनिस्ट नेताभित्र पर्छन् । राजा पृथ्वीनारायण शाहको जन्मदिन पुस २७ गते सरकारले सार्वजनिक विदा दिएर पृथ्वी जयन्तीका रुपमा मनाउनुपर्ने पक्षमा उनी अहिले खुलेर लबिङ गरिरहेका छन् ।
गत बुधबार बसेको मन्त्रिपरिषद बैठकमा अर्का उपप्रधानमन्त्री कमल थापाले पुस २७ गतेलाई राष्ट्रिय एकता दिवसका रुपमा मनाउने प्रस्ताव राख्दा मैनालीले खुलेर समर्थन गरेका थिए । यद्यपि, एमाओवादी मन्त्रीहरुको असहमति पनि मन्त्रिपरिषदले यसमा निर्णय लिन सकेन ।
एकता दिवसकै सेरोफेरोमा उपप्रधानमन्त्री मैनालीसित अनलाइनखबरले गरेको कुराकानीः

तपाईंले राजा पृथ्वीनारायण शाहको जन्मजयन्ती मनाउनुपर्ने विषयलाई जोडतोडले उठाइरहनुभएकोछ । एउटा राजाप्रति कम्युनिस्ट नेताको आशक्ति किन ?
पृथ्वीनारायण साह एउटा राजा मात्र होइनन्, नेपाल एकीकरणका अभियन्ताका रुपमा उनलाई सारा नेपालीले सम्मान गर्नुपर्छ । देशको इतिहास भनेको कसैले मेटाउन खोजेर मेटिँदैन ।
पृथ्वीनारायण साहभन्दा अगाडि पनि एकीकरण प्रयास भएका थिए । राजा यक्ष मल्ल, मुकुन्द सेन लगायतको प्रयास राज्यविस्तारमा सीमित भयो, एकीकरणको रुप लिन सकेन । तर, पृथ्वीनारायण साहले भने एकीकरणको रुप दिन सफल भए ।
हाम्रो देशको अस्तित्व कायम गर्ने महान व्यक्तिप्रति सम्मान जाहेर गर्नु हाम्रो कर्तव्य हो । मैले एउटा राजाका रुपमा भन्दा पनि नेपाल एकीकरणका सूत्रधारका रुपमा उनको जन्मदिवस मनाउनुपर्ने कुरा गरेको हुँ ।
तर, पृथ्वीनारायणले गरेको त राज्य विस्तार नै हो नि । यसलाई एकीकरण मान्न सकिने आधार के छन् ?
त्यसलाई राज्यविस्तार मात्रै मान्न सकिँदैन । उनी गोरखाका राजा थिए । यदि राज्य विस्तार मात्रै हुन्थ्यो भने यो देशको नाम नेपाल होइन, गोरखा भनेर रहनुपथ्र्यो । नेपालको राजधानी काठमाडौं नभएर गोरखा नै हुनुपथ्र्यो ।
यो एकीकरण हो भन्ने कुरा पृथ्वीनारायण शाहको व्यवहार मात्र होइन, सिद्धान्तबाट प्रष्ट हुन्छ । दिव्योपदेश यसैको प्रष्फुटन हो । ‘मेरा साना दुखले आर्ज्याको मुलुक होइन, सबैलाई चेतना भया’ भन्ने उनको उद्गार त्यसै निस्केको होइन । उनले सिंगो नेपालको राजनीति, कुटनीति र अर्थनीतिका सन्दर्भमा अत्यन्तै दुरगामी महत्वका कुराहरु बोलेका छन् ।
पृथ्वीनारायणको विरोध गर्नेहरुले पनि एकीकरण उनले नै गरेको धु्रवसत्यलाई अस्वीकार गर्न सक्दैनन् ।
मन्त्रिपरिषद बैठकबाट निर्णय त गराउन सक्नुभएको छैन अझै पनि । प्रधानमन्त्रीको मनसाय कस्तो पाउनुभयो ?
मन्त्रिपरिषदमा धेरै किसिमका धारणा आएका छन् । विशेषतः एमाओवादीका साथीहरु र विजय गच्छदारले अलिकति रिजर्भेसन राख्नुभएकाले निर्णय हुन सकेन ।
प्रधानमन्त्री आधारभूतरुपमा सकारात्मक देखिनुभएको छ । यद्यपि, सकभर विवादरहित ढंगले गरौं भन्ने उहाँको मनसाय देखियो । त्यसैले यसलाई उच्चस्तरीय राजनीतिक संयन्त्रमार्फत निर्णय लिने सहमति भयो ।
संयन्त्रबाट निर्णय गराउन झन् कठिन होला नि ?
हामी आशावादी छौं । तर, ढुक्क हुन सकिने अवस्था भने पक्कै बनिसकेको छैन ।
एकता दिवस खारेज भएको झण्डै १० वर्ष भइसक्यो । यो खारेज गरिँदा चाहिँ तपाईंहरु कहाँ लुक्नुभएको थियो र यतिका वर्षसम्म के हेरेर बस्नुभयो ?

राष्ट्रियता पक्षधरको मनोबल बढाउन र बिखण्डनकारीलाई निरुत्साहित बनाउनका लागि पनि पुस २७ गतेलाई पृथ्वी जयन्ती वा एकता दिवसका रुपमा मनाउनुपर्छ भन्ने अडान हामीले लिएका हौं

नेपालमा गणतन्त्र आएपछि राष्ट्रियताको माहोल बिगि्रयो । विखण्डनवादी सोच र व्यवहारहरु देशमा पैदा मात्र भएनन्, हावी नै भए । विखण्डनवादीको भड्काउमा ०६३ सालमा तत्कालीन प्रधानमन्त्री गिरिजाप्रसाद कोइरालाले सुटुक्क एकता दिवस खारेज गरिदिए ।
त्यतिबेला हामी सरकारमा थिएनौं । यद्यपि हामीले त्यसदेखि यता निरन्तर आवाज उठाउँदै आएका छौं । यसपालि सरकारमै रहेकाले आवाज ठूलो सुनिएको मात्र हो ।
अहिले एकातर्फ देशमा राष्ट्रियताको भावना पुनः जागृत भएको र अर्कोतर्फ विखण्डनकारी सोच बोकेकाहरु सल्बलाइरहेको अवस्था छ । देशको अस्तित्व र सार्वभौमसत्ता रक्षा गर्नुपर्ने चुनौति आएको छ । राष्ट्रियता पक्षधरको मनोबल बढाउन र बिखण्डनकारीलाई निरुत्साहित बनाउनका लागि पनि पुस २७ गतेलाई पृथ्वी जयन्ती वा एकता दिवसका रुपमा मनाउनुपर्छ भन्ने अडान हामीले लिएका हौं ।
पृथ्वीनारायण शाहले पुस २७ गते राष्ट्र एकीकरण गरेको त होइन । फेरि यो दिन कसरी एकता दिवस हुन सक्छ ?
एकताका सुत्रधार पृथ्वीनारायण शाहको जन्मदिन भएकाले एकता दिवसका रुपमा मनाउनुपर्छ भनिएको हो । यदि एकता दिवस मान्न सकिँदैन भने पृथ्वी जयन्तीकै रुपमा नै मनाएर भए पनि उहाँप्रति सम्मान र सम्झना प्रकट गर्नुपर्छ । यस दिनमा सार्वजनिक विदा दिनुपर्छ ।
त्यसो भए एकता दिवस कहिलेलाई मान्ने त ?
यसमा बहस गर्न सकिन्छ । हामी त अक्टोबर ६ तारिख, १७६८ लाई एकता दिवस मान्नुपर्छ भन्छौं । जुन दिन जयप्रकाश मल्लले निम्त्याएर आएका इस्ट इन्डिया कम्पनीको २५ सयको फौजलाई गोर्खाली सेनाले लडाईंमा हराएका थिए । उनीहरु त्यतिबेला काठमाडौं कब्जा गर्ने उद्देश्यले आएका थिए । तर, पृथ्वीनारायण शाहका सेनाले उनीहरुलाई सिन्धुलीगढीमा भएको लडाइँमा हराए । त्यस लडाइँमा १५ सय अंग्रेज सेना मारिए भने बाँचेकाहरु आफ्ना ३-४ सय हातहतियार छोडेर भागे । त्यो विजयले नै नेपाल अंग्रेजको कब्जामा जानबाट रोकेको हो ।
यदि सो युद्ध जितेको भए अंग्रेजले तुरुन्तै काठमाडौं कब्जा गर्ने थिए । हाम्रो देश पनि भारतजस्तै अंग्रेजको उपनिवेश बन्ने थियो । आज हामी यस कुरामा गौरव गरिरहेका छौं कि नेपाल कहिल्यै विदेशी उपनिवेशका रुपमा रहेन ।
त्यसपछाडि ४० वर्षसम्म अंग्रेजले नेपालमा आक्रमण गर्न सकेन । एकैचोटि सन् १८१४ मा ११ ठाउँबाट आक्रमण गरे । उक्त आक्रमणमा हारेर आफ्नो एक तिहाई भूमि गुमाए पनि नेपालले आफ्नो अस्तित्व रक्षा गर्‍यो ।
अहिले पनि विदेशीबाट नेपालको अखण्डतामाथि यो वा त्यो रुपमा प्रहार भइरहेको देखिन्छ । के अर्को पृथ्वीनारायण साह चाहिएको हो देशलाई ?
यसको ऐतिहासिक पृष्ठभूमि छ । हाम्रो राष्ट्रिय एकतालाई बिथोल्न प्रभुत्ववादी र विस्तारवादीले सुरुदेखि नै जोडबल लगाउँदै आएका हुन् । २००७ सालपछि यो प्रयास सबैभन्दा उत्कर्षमा थियो । २००८/००९ सालमा संविधानसभा चुनाव भएको भए त्यतिबेलै सिक्किमजस्तै गरी नेपाल भारतको पोल्टामा पुग्थ्यो ।

अहिले फेरि नेपाल टुक्र्याउने ऐतिहासिक योजनालाई अघि बढाउन खोजिएको छ, मधेसी दलहरु मार्फत । सुरुमा एक मधेस एक प्रदेश, अहिले एक मधेस दुई प्रदेशको विखण्डनकारी नारा अघि सारेर विस्तारवादीले नेपालको अभिभाज्यतामाथि प्रश्नचिन्ह खडा गर्ने प्रयत्न गरेका छन्

इन्दिरा गान्धीले तराई टुक्र्याउनका लागि रअलाई जिम्मेवारी दिएको कुरा किताबहरुमा पनि आइसकेको छ । तराईलाई नेपालबाट टुक्र्याउने योजनामा राजा महेन्द्र बाधक बने । उनले ०१७ सालको कदम चालेपछि भारतीय योजना फेल खाएको हो ।
भारतले वीपी कोइरालामार्फत नेपालमा आफ्नो योजना सफल बनाउन पछिसम्म प्रयास गर्‍यो । यो कुरा महसुस गरेर नै वीपी राजासित मिल्न आएका हुन् । यस आधारमा हामीले पृथ्वीनारायणपछि महेन्द्रलाई नेपालको राष्ट्रनायक मान्नुपर्छ ।
महेन्द्रले चालेको कदमप्रति हाम्रो सैद्धान्तिक असहमति हुँदाहुँदै पनि राजा महेन्द्रले भारतको चंगुलमा परिसकेको नेपाललाई सार्वभौम राष्ट्रका रुपमा स्थापित गर्न उहाँले खेलेको हिम्मतिलो भूमिकाले गर्दा राष्ट्रनायक मान्न वाध्य छौं ।
अहिले फेरि नेपाल टुक्र्याउने ऐतिहासिक योजनालाई अघि बढाउन खोजिएको छ, मधेसी दलहरु मार्फत । सुरुमा एक मधेस एक प्रदेश, अहिले एक मधेस दुई प्रदेशको विखण्डनकारी नारा अघि सारेर विस्तारवादीले नेपालको अभिभाज्यतामाथि प्रश्नचिन्ह खडा गर्ने प्रयत्न गरेका छन् । मधेसीहरुले यसलाई अन्तिम लडाइँ भन्नुको आशय पनि यही हो । त्यही भएर नेपालको उत्तरी छिमेकी चीनले आफ्ना हरेक वक्तत्वमा नेपालको भू-अखण्डतालाई जोड दिएको हुन्छ । उसले के कुरालाई संकेत गर्न खोजेको हो भन्ने हामीले बुझ्नुपर्छ ।
नेपालबाट तराईलाई टुक्र्याउने गुरुयोजना मूलतः कांगे्रस आईको हो, तर अहिले कार्यान्वयन गर्नेबेलामा भारतीय जनता पार्टी सत्तामा आइपुगेको छ । मधेसीहरुबाट मात्रै पार नलाग्ने देखेपछि उनीहरुले गैरमधेसीहरुको भतुवा पार्टी निर्माण गर्न खोजिरहेका छन् । विभिन्न पार्टी र समूहमा छरिएका जातीय संकीर्णतावादी र खान नपाएका नागरिककर्मीहरुलाई लिएर भतुवाहरुको भोज खडा गर्न खोजिएको छ ।
एक मधेस वा दुई मधेस प्रदेश मागेकै आधारमा यसरी विखण्डनकारी भनेर आरोप लगाउनु अतिशयोक्ति होला कि ?
उनीहरुले सुरुमा प्वाल पार्न खोजेका छन् । मधेस प्रदेश दिनु भनेको स्वीटरको घर खोल्नुजस्तै हो । यो च्यात्ने क्रमको सुरुवात हुन्छ । अहिले पनि नेपालको साँध सीमाना सुरक्षित छैनन् ।
भारतले ६०-७० ठाउँमा सीमा अतिक्रमण गरेको छ । हामी गाजाँ खाएर सुत्यौं, भने उनीहरु आएर हाम्रो घाँटी काटेर लैजान्छन् ।
तपाईं एकातिर महान राष्ट्रवादी कुरा गर्दै हुनुहुन्छ । अर्कोतर्फ यति नै बेला सिके राउत तराईलाई टुक्र्याउने घोषित एजेन्डाका साथ मधेसी युवालाई तालिम दिँदै हिँडेका छन् । तपाईंसमेत सम्मिलित सरकार किन यसमा मौन छ त ?
यो पक्कै पनि संवेदनशील प्रश्न हो । यसमा हामी मौन बस्न मिल्दैन । राष्ट्रिय अखण्डतालाई चुनौति दिन खोज्नेहरुलाई चाँडोभन्दा चाँडो जेल हाल्नुपर्छ भन्ने हाम्रो पनि मत हो । मन्त्रिपरिषद बैठकमा यस विषयमा छलफल भएको पनि छ । यस्ता बिखण्डनकारी तत्वलाई ठेगान लगाउन गृहमन्त्रालय अघि सर्नेछ ।
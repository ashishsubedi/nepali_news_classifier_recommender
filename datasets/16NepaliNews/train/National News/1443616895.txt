
﻿ यदी अहिलेको अवस्थामा प्रमुख तीन राजनीतिक दलहरुका बीचमा सहमति र सहकार्यको यात्रा अधि बढ्ने हो भने असोजको तेस्रो साता नेपालका नयाँ प्रधानमन्त्रीका रुपमा नेकपा एमालेका अध्यक्ष केपी शर्मा ओली निर्वाचित हुनेछन् । भारतीय नाकाबन्दीको मारमा देश फसीरहेको अवस्थामा एमाले अध्यक्ष ओली नयाँ प्रधानमन्त्रीका रुपमा सत्तारोहणको तयारीमा रहेका छन् । ओली प्रधानमन्त्रीका निर्विवाद उम्मेदवार हुन् र नयाँ प्रधानमन्त्रीमा ओली बाहेक अर्को नेताले चाहना पनि देखाएका छैनन् ।

प्रमुख तीन राजनीतिक दलहरुका बीचमा भित्र भित्रै सत्ता समिकरण मिलिसकेको चर्चा पनि यतीबेला बजारमा सुनिन आएको छ । विशेष स्रोत भन्छ, कांग्रेसका सभापति एवं वर्तमान प्रधानमन्त्री सुशील कोइराला वा कांग्रेस बरिष्ठ नेता शेरबहादुर देउवामध्ये एक राष्ट्रपति बन्ने पक्का छ । एमाओवादीले सभामुख पाउने लगभग पक्का भएपनि अग्नी सापकोटा वा टोपबहादुर रायमाझी मध्ये कसलाई पठाउने भन्ने निक्र्योल गरिसकेको छैन । यद्यपी एमाओवादी अध्यक्ष पुष्पकमल दाहालका विश्वास पात्र मानिएका कृष्णबहादुर महरालाई पनि उक्त पदको प्रमुख दाबेदारका रुपमा हेरिएको छ ।

तर, पछिल्लो राजनीतिक अवस्थाका कारण महरालाई सभामुख भन्दा पनि उप प्रधानमन्त्री सहित सरकारको नेतृत्व गराउने तर्फ एमाओवादी हेडक्वाटरको ध्यान गएको बताइएको छ । यस्तै कांग्रेसले वर्तमान उपप्रधानमन्त्री प्रकाशमान सिंहलाईनै ओली पछिको बरियतामा रहनेगरि सरकारमा पठाउने वा अर्जुननरसिंह केसीलाई पठाउने भन्ने निर्णय गरिसकेको छैन । यी दुई मध्ये एकले कांग्रेसको नेतृत्व गर्ने लगभग पक्का रहेको बताइन्छ । यता नेकपा एमालेभित्र सरकारमा जाने मन्त्रीहरुका विषयमा चर्चा परिचर्चा हुन थालेको छ । नेकपा एमालेले ओली सरकारमा पठाउने मन्त्रीहरुको लिस्ट तयार पार्न थालेको छ ।

नयाँ संविधानले अब बन्ने सरकारमा सांसदहरुले मात्र मन्त्री हुन पाउने व्यवस्था गरेपछि इश्वर पोखरेल, योगेश भट्टराई, धनश्याम भुषल, परशुमेधी गुरुङ लगायतका नेताहरु जिल्ल परेका छन् । अब एमालेले युवा र काम गरेर देखाउनसक्नेहरुलाई सरकारमा पठाउने तयारी थालेको छ । यस्तोमा ओली पछिको दोस्रो बरियतामा उपप्रधानसहित मन्त्री हुन चाहने नेताको संख्या अधिक छ । उपाध्यक्ष भिम रावल, विद्यादेवी भण्डारी र विष्णु पौडेलका बीचमा प्रतिश्पर्धा हुने देखिएको छ ।

संविधान लेखन प्रकृयामा अध्यक्ष ओलीलाई महत्वपुर्ण सहयोग गरेका रावललाई उपप्रधानसहित गृह मन्त्री बनाउने चाहना ओलीको रहेको एमाले स्रोतको दाबी छ । तर, अघिल्लो सरकारमा पनि जान नपाएका र आफुलाई सहयोग गरेका विष्णु पौडेल र सधैं आफ्नो सहयोग गरिरहेकी उपाध्यक्ष विद्या भण्डारीलाई छाड्न पनि ओलीलाई अफ्ठेरो पर्ने देखिएको छ ।

यता, पार्टीको नवौं महाधिवेशनमा झिनो मतले महासचिवमा पराजित भएका नेता सुरेन्द्र पाण्डे पनि मन्त्री बन्ने पक्का पक्की रहेको एमाले स्रोतको दाबी छ । अघिल्लो पटक अर्थमन्त्री हुँदा राम्रो काम गरेको जस पाण्डेमा छ र अहिले एमालेमा अर्थतन्त्र बुझेका सिनियर व्यक्ति पनि पाण्डे मात्रै हुन् । त्यस्तै विदेश नीति बुझेका र महाधिवेशनमा माधब नेपाल क्याम्पबाट आफुलाई सहयोग गर्न आइपुगेका डा. राजन भट्टराईलाई मन्त्री बनाउने सुरमा ओली रहेको एमाले स्रोतको दाबी छ । परराष्ट्रविद् भट्टराईलाई मन्त्री बनाउँदा विदेश मामलामा सजीलो हुने अध्यक्ष ओलीको बुझाइ छ ।

यता, सोमप्रसाद पाण्डे पनि मन्त्री बन्ने पक्का जस्तै छ । माधवकुमार नेपालका आफन्त समेत रहेका पाल्पाका पाण्डे एमाले बृत्तमा भरपर्दा नेताका रुपमा रहेका छन् । पाण्डेलाई मन्त्री बनाउँदा पार्टीभित्र विवाद नहुने भएकाले पनि उनलाई मन्त्री बनाउने ओलीको चाहना रहेको छ । यस्तै एमालेका केन्द्रीय सदस्य एवं थारु नेता बैजनाथ चौधरी पनि मन्त्री बन्ने पक्का भएको छ ।

पश्चिम तराइमा चलिरहेको थारु आन्दोलनको बास्तविकता थाहा पाएका चौधरलिाई एमाले नेतृत्वले मन्त्री बनाउने तयारी गरेको बताइन्छ । चौधरीलाई मन्त्री बनाउँदा थारुहरुको सम्मान पनि हुने भएकाले एमालेले उनलाई अघि सार्ने भएको हो । त्यस्तै महाभुकम्प पश्चात्को राहत, पुनस्थापना र व्यवस्थापनमा महत्वपुर्ण भुमिका खेलेका युवा नेता जनार्दन ढकाल पनि ओलीको आँखामा परेका छन् ।

पश्चिम बागमतीमा एमालेको साख जोगाउन महत्वपुर्ण भुमिका खेलेका ढकाललले रसुवामा पहिलोपटक एमालेलाई विजयी बनाएका थिए । अहिले भारतले नाकाबन्दी लगाएको अवस्थामा ढकाल समेतको पहलमा रसुवागढी नाका खोल्न लागिएको छ । यस्तो अवस्थामा चीनसँग सीमा जोडीएको स्थानका प्रतिनिधि ढकाललाई मन्त्री बनाउँदा चीनसँगको व्यापार सहजकिरणमा सहज हुने ओलीको विश्वास छ । विकास निर्माण र कर्मचारीतन्त्रको राम्रो अनुभव भएका ढकालले विकास सम्बन्धी मन्त्रालयमा रुची राखेका छन् ।

अघिल्लो सरकारमा काठमाडौंबाट प्रतिनिधित्व गराउन नसकेको एमालेले नयाँ सरकारमा काठमाडौंको प्रतिनिधित्व गराउने एमाले स्रोतको दाबी छ ।
जस अनुसार काठमाडौंबाट निर्वाचित सभासद रामवीर मानन्धर मन्त्री बन्ने देखिन्छ । मानन्धरले संविधानसभाको निर्वाचनमा एमाओवादी नेतृ हिसिला यमीलाई पराजित गराएका थिए भने काठमाडौंमा नेवार समुदायको बाहुल्यता रहेकाले उक्त समुदायको समेत प्रतिनिधित्व गराउनकालागि पनि मानन्धर उपयुक्त पात्र बन्नेछन् । मानन्धर काठमाडौंमा लोकप्रिय नेताका रुपमा चिनिन्छन् ।

एमालेबाट मन्त्री बन्ने सुचिमा मुस्लीम र दलितका तर्फबाट पनि केही सभासदहरु रहेका छन् । संविधानसभामा राम्रो भुमिका निभाएका अखिलाल अखडा पनि मन्त्री बन्ने लाइनमा रहेको एमाले स्रोत बताउँछ । यस्तै एमाले युवा नेता भानुभक्त ढकालको सम्भावना पनि रहेको छ । यस्तै कास्कीका नेता रवीन्द्र अधिकारी पनि मन्त्री बन्ने लाइनमा रहेका छन् । तर, संसदको महत्वपुण समितिका सभापति भएकाले उनलाई एमालेले यस पटक मन्त्री नबनाउन सक्छ । यस्तै पार्वत गुरुङ, दिपक कार्की, मञ्जु चौधरी, मोहनसिंह राठौंर, गणेशसिंह ठगुन्न लगायतका नेताहरु पनि मन्त्री बन्ने लाइनमा रहेको एमाले स्रोत बताउँछ ।

नयाँ सरकारलाई अध्यक्ष ओलीले नयाँ ढंगबाट चलाउन खोजेकाले जोश र जाँगर भएका युवाहरुलाई प्राथमिकता दिने बताउँदै आएका छन् । संविधान निर्माण पश्चात् पुनःनिर्मार्ण अभियान थाल्नुपर्ने र विकासको गतिमा मुलुकलाई अघि बढाउनुपर्ने चुनौतिकाबीच बन्ने नयाँ सरकामा सक्षम नेताहरुलाई पठाउने तयारी गरिरहेको एमालेमा यी अनुहारहरु निर्विवादीत रहेकाले पनि कुनै विवाद नहुने देखिन्छ ।

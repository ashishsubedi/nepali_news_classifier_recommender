
﻿१ पुस, भक्तपुर । नेपाल मजदुर किसान पार्टीका अध्यक्ष नारायणमान विजुक्छेले निर्वाचनको सम्भावना टर्दै गएको बताएका छन् । अबको राजनीति फेरि पनि सरकार परिवर्तन गराउने दिशामा अघि बढ्ने उनले जिकीर गरे ।
सरकारले संसदमा दर्ता गराएको निर्वाचन कानुन सम्बन्धी विधेयकमा नयाँ संरचनाअनुसार निर्वाचन गराउने व्यवस्था गरिएको भन्दै उनले यसमा निर्वाचन नगराउने उद्देश्य लुकेको जिकीर गरे । शुक्रबार रफत सञ्चार क्लबले गरेकाे कार्यक्रममा उनले सरकारले विदेशीको इसारामा निर्वाचन विधेयक दर्ता गराएकोआरोप लगाए ।
विधेयक संसदबाट पारित हुन समय लाग्ने भन्दै उनले भने, ‘अब फेरि निर्वाचन हुँदैन तत्काल ।’
भारतले नेपालको राजनीतिमा अनावश्यक हस्तक्षेप गर्दै आएको र अहिले सरकार परिवर्तन गराउने खेलमा लागेको विजुक्छेले बताए । विदेशीले चाहेको जस्तो नीति निर्माण बन्न लागेको उनको भनाइ छ ।
‘जनताले चुनेको जनप्रतिनिधिहरुले सरकार बनाउँछन् भन्ने जुन सिद्धान्त हो त्यो सिद्धान्त अब व्यवहारमा लागू हुँदैन,’ बिजुक्छेले भने, ‘इण्डियनहरुले जुन-जुन पार्टीलाई धेरै पैसा दिएको छ उनीहरुलेमात्रै चुनाव जित्ने, उनीहरुको सरकार बन्ने, विदेशीहरुले भनेजस्तो सरकार बन्ने नीति निर्माण हुने खतरा हामीले देख्यौं ।’
भारतले अहिले केपी ओलीको नेतृत्वमा नयाँ सरकार बनाउन चाहेको बिजुक्छेले दाबी गरे । ओली नभए शेरबहादुर देउवाको नेतृत्वमा सरकार बन्ने उनले जिकीर गरे ।
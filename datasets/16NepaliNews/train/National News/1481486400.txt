
﻿
२६ मंंसिर, काठमाडौं । नेकपा एमालेका अध्यक्ष केपी शर्मा ओलीले आफूलाई धेरैले कडा नबोल्न र असल राजनेता बन्न सुझाव दिने गरेको बताएका छन् । तर, अन्यायमा देख्दा देख्दै मिसिक्क हाँसेर राजनेता भइरहन नसक्ने उनले बताए ।
महिला हिंसा विरुद्धको अभियानअन्तरगत काठमाडौमा आयोजित एक कार्यक्रममा ओलीले भने, मलाई धेरैले सुझाव दिन्छन्, असल राजनेता हुनुस् न, तपाई किन यता र उता हुने ?’ उनले अघि भने, बलियाले पेल्दै गर्छ, दुब्लो पेलिँदै गर्छ । अन्यायमा पर्ने पर्दै गर्छ, अन्याय गर्नेले गर्दै गर्छ । म मिसिक्क हाँसेर राजनेता भएर बहिरहुँ ?’
‘देशमाथि थिचोमिचो भइरहन्छ । देशको स्वाभिमानलाई लल्कारिँदै गरिन्छ । अनि थिचोमिचोको भारी बोकेर, नाम्लोको डाम थाप्लामा बसाएर कोही चुइँचुइँ हिडिराख्या हुन्छन् । म राजनेता भएर मिसिक्क हाँसिरहुँ ।’
उनले आफूलाई भगवान कृष्णसँग तुलना गरेको शैलीमा भने, त्यस्तो बेलामा म राजनेता होइन, भगवान कृष्ण, यस्तो क्षमता भएको कि उनले सम्झाएपछि, अर्जुनलाई सम्झाउँदा गीता भयो …।’
एमाले अध्यक्ष ओलीले राष्ट्रियतासहितका मुद्दामा राजनेता बन्ने नाममा कुनै सम्झौता नगर्ने बताए ।
उनले निर्वाचनमा केन्द्रित हुनेबेला सरकारले विषयान्तर गरेर संविधान संशोधन प्रस्ताव ल्याएको आरोप लगाए । सरकारले निर्वाचनको कुरा मात्रै गर्ने गरेको, तर काममा सिन्को पनि नभाँचेको भन्दै उनले संशोधनको कुन बुँदामा निर्वाचनबारे बोलिएको छ भनेर प्रश्न गरे ।

﻿
१६ फागुन, काठमाडौं । प्रधानमन्त्री केपी शर्मा ओलीले शिक्षा प्रशासकहरुमा मुलुकको आवश्यकता पहिचान गर्ने भन्दा पनि विदेशको नक्कल गर्ने प्रवृत्ति हावी रहेको बताएका छन् । विदेशको नक्कल गरेर शिक्षा नीति तर्जुमा गरिएका कारण नै नेपालको शैक्षिक विकास पछाडि परेको उनले बताए ।
शिक्षा मन्त्रालयले नयाँ नेपालको नयाँ शिक्षा नीति तर्जुमाका लागि राष्ट्रिय शिक्षा आयोग विषयमा आइतबार ललितपुरमा गरेको राष्ट्रिय कार्यशालाको उदघाटन गर्दै प्रधानमन्त्री ओलीले सफल भनिएका मुलुकको अनुसरण गर्नुको साटो मुलकको आवश्यकताअनुसार जीवनोपयोगी शिक्षा दिने खालको शैक्षिक नीति तर्जुमा गरिनुपर्ने बताए ।
शिक्षा नीतिको कमजोरीका कारण विद्यार्थीहरुको प्रतिभा प्रष्फुटन नभएको उनले दाबी गरे । हरेक विद्यार्थीमा फरक-फरक प्रतिभा हुने भन्दै उनले सबै विद्यार्थीलाई प्रतिभा देखाउने अवसर सिर्जना गर्नु राज्यको दायित्व भएको बताए ।
स्वरसम्राट नारायण गोपाललाई टेनिस खेल्न तथा धावक बैकुण्ठ मानन्धरलाई गीत गाउन लगाएको भए उनीहरु गुमनाम हुन्थे भन्दै प्रधानमन्त्री ओलीले प्रतिभा प्रस्फुटनको अवसर दिने शिक्षा नीति मुलुकको आवश्यकता भएको धारणा राखे ।
कार्यक्रममा शिक्षामन्त्री गिरिराजमणि पोखरेलले विद्यमान शिक्षा नीतिबाट मुलुकको शैक्षिक विकास असम्भव रहेको बताए । उनले शिक्षामा नयाँ नीतिसहित पुनर्संरचना आवश्यक रहेको औंल्याए ।
शिक्षा मन्त्रालयले नयाँ शिक्षा नीति तर्जुमाका लागि राष्ट्रिय शिक्षा आयोग गठन सम्बन्धमा सुझाव लिन कार्यशाला आयोजना गरेको हो । कार्यशालामा शिक्षाविद्, व्यवस्थापिका संसद्मा शिक्षा हेर्ने संसदीय समितिका सांसद्, प्रमुख राजनीतिक दलका शिक्षा विभाग प्रमुख, शिक्षा प्रशासक र अन्य सरोकारवालाहरु सहभागी छन् ।
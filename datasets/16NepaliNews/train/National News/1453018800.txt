
﻿३ पुस, काठमाडौं । सरकारले योजना बनाएर राष्ट्रिय ध्वजावाहक नेपाल वायुसेवा निगम (नेवानि) सुधारमा लाग्ने भएको छ । दश दिनभित्र नेवानि सुधार कार्ययोजना ल्याउन लागेको पर्यटन सचिव दिनेश कुमार थपलियाले बताए ।
पर्यटन मन्त्रालयले निगमको सुधारका लागि दुई वर्षको कार्ययोजना ल्याउन लागेको हो । ‘निगमको सुधारका लागि कुन महिनामा के गर्ने भनेर कार्ययोजना बनाई अगाडि बढ्छौं’ सचिव थपलियाले भने- ‘हामी निगमको व्यापक सुधार गरी प्रभावकारी सेवा दिन्र्छौं ।’
नेपाल एशोसियसन अफ टुर्स एन्ड ट्राभल्स एजेन्ट (नाट्टा)को ५२औं वाषिर्क साधरणसभालाई सम्बोधन गर्दै सचिव थपलियाले राष्ट्रिय ध्वजावाहकको संख्या बढाउनै बताए । कम्तिमा दुई वर्षभित्र अन्तर्राष्ट्रिय उडानका लागि २/२ वटा वाइड तथा न्यारो बडी जहाज ल्याउनुपर्ने उनको भनाई थियो ।
यसैगरी आन्तरिक उडानका लागि पनि साना जहाजको आवश्यका रहेको सचिव थपलियाले बताए । ‘जहाज थप्ने काम कार्ययोजना बनाएर अगाडि बढाउँछौं’ उनले भने ।
विगतमा जहाज किन्दा सधै लफडा निस्कने गरेको स्मरण गर्दै सचिव थपलियाले हिजो उठेका प्रश्नहरु नउठ्ने गरी जहाज खरिद प्रकृया अगाडि बढाउने प्रतिवद्धता जनाए ।
सञ्चालनमा नआएका १७ वटा आन्तरिक विमानस्थलमा तत्कालै उडान गर्नुपर्ने सचिवको जोड छ । ‘नागरिकले विमानस्थल मात्र होइन, विमान उडेको हेर्न चाहेका हुन्’ सचिव थपलियाले भने- ‘निजी विमान कम्पनीले त्यस्ता विमानस्थलमा उडान भरेर सहयोग गर्नुपर्छ ।’
एक/दुई महिनामा सञ्चालनमा नआएका २/४ विमानस्थलमा उडान सुरु गर्ने सचिव थपलियाले बताए । मुलुकका हरेक नगरपालिकालाई एयरपोर्ट बनाउन सम्भव नभएपनि हेलिप्याड बनाएरै भएपनि उडान सञ्जालमा जोड्ने उनको अठोट छ ।
सचिव थपलियाले कठमाडौंबाट ४०/५० किलोमिटर दूरिमा रहेका पर्यटकीय गन्तव्यमा पूर्वाधार विकास गर्न लागेको बताए । यसका लागि कुन-कुन गन्तव्य उपयुक्त हुन सक्छन र कस्तो पूर्वाधार विकास गर्ने भन्ने विषयमा सुझाव दिन व्यवसायीलाई आग्रह गरेका छन् । यसो हुन सकेमा पर्यटकको बसाई लम्बाउन सकिने उनको तर्क छ ।
‘हामीसँग पर्यटक आकषिर्त गर्ने खालका प्याकेज नै भएनन, ‘वान डे’, ‘टु डे’का प्याकेजहरु बनाउनुपर्छ, सरकारले यस्ता प्याकेज बनाउन लागेको छ, व्यवसायीबाट सुझावको अपेक्षा गरेका छौं’ सचिव थपलियाको भनाई थियो ।
पर्यटन व्यवसायी र संस्थाले पर्यटन नीति, ऐन, नियमावली जस्ता कानुनको सुधारका लागि सुझाव दिन नसकेको सचिव थपलियाको आरोप थियो । ‘मैले सुझावका लागि संघ संस्था र व्यक्तीलाई भने, तर कसैबाट सुझाव आएन’ उनले भने- ‘अब ड्राफ्ट तयार गर्छौं, त्यसमा सुझाव दिन मैले व्यवसायी तथा संघसंस्थालाई आग्रह गर्छु ।’
सचिवको सात ‘स’ अभियान
सचिव थपलियाले नेपालमा पर्यटन विकासका लागि सातवटा ‘स’को सुदृढिकरणमा जोड दिएका छन । पहिलो ‘स’ सेवा सुविधामा अभिवृद्धि रहेको छ । दोस्रो शान्ति सुरक्षामा मजबुत बनाउने रहेको छ । पछिल्लो समय प्राकृति तथा मानविय कारणले मुलुकको पर्यटन क्षेत्र आतंकित भएको थपलियाको भनाई छ ।
तेस्रोमा सूचना तथा सञ्चार, चौथोमा सरसफाई, पाँचौंमा संस्थागत व्यवस्थापन, छैठौंमा समन्वय र सातौंमा पर्यटकको संख्या र उनीहरुले विताउने समय बढाउनुपर्ने रहेको छ ।
‘पछिल्लो समय सँगसँगै काम गर्ने भन्दा पनि छुट्टाछुट्टै बसेर एकअर्काको अलोचना गर्नमा हामीहरु रमाइरहेका छौं’ सचिव थपलियाले भने- ‘हामीले सार्वजनिक निजी साझेदारी (पीपीपी) मोडललाई आत्मसाथ गरेर अगाडि बढ्न सकेमा धेरै उपलब्धी हासिल गर्न सकिन्छ ।’
सचिव थपलियाले मुलुकको कुल ग्राहस्थ उत्पादन (जीडीपी) पर्यटन क्षेत्रको योगदानलाई २ प्रतिशतबाट बढाएर ९.९९ प्रतिशभन्दा माथि नपुर्‍याउँदासम्म सबै स्टेकहोल्डर मिलेर अगाडि बढ्नुपर्नेमा जोड दिए ।
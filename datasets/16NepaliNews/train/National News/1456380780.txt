
﻿
सनिउल्ला धोबी
१३ फागुन, चन्द्रौटा । पुल जिर्ण हुँदा कपिलबस्त्को शिवराज नगरपलिकाका आधा दर्जन गाउँका बासिन्दाहरु जोखिमपूर्ण यात्रा गर्न बाध्य छन् । खोला, खोल्साहरुमा निर्माण गरिएका पुल जिर्ण हुँदा शिवराज नगरपालिकाको रहटकोल, मदवा, भितारिया, धनगढवा, खरेन्द्रपुर लगायत स्थानका बासिन्दा वर्षेनी जोखिमपूर्ण तरिकाले आवत जावत गर्छन् ।
रहतकोल-चन्द्रौटा जोड्ने काठेपुल र खरेन्द्रपुर-धनगढवा जोड्ने भत्किएको पुल पुनर्निर्माणमा कसैले चासो नदिएको स्थानीयको गुनासो छ । नगरपालिकाले पटक-पटक पुल बनाइदिने आश्वासन दिए पनि भनेजस्तो काम नगरेको स्थानीयको भनाइ छ ।

०७१/७२ को आर्थिक वर्षमा नगरपालिकाको परिषदमा पुलको लागि आवश्यक बजेट छुट्याइएको भने पनि हालसम्म निर्माणको काम सुरु नभएको रहतकोलका रोहित थारुले बताए । वर्षौं पहिले स्थानीयको सक्रियतामा रहतकोल-चन्द्रौटा जोड्न काठे पुल निर्माण गरिएको थियो । सो पुल पनि जीर्ण बनेको छ । पुलको मुख्य खम्बा कमजोर भएपछि त्यसलाई सहारा दिन अर्को टेको लगाइएको छ ।
‘वर्षाको समयमा पुल माथिबाट हिँड्दा हिँड्दै जवाई खोलाको पानीले पुल बगाउँछ की भन्ने डर हुन्छ, पुलमा निकै होसियारी अपनाउनु पर्छ,’ स्थानीय मिना थारुले बताइन् ।
पुल जीर्ण हुँदा साइकल र मोटरसाइकल डोर्‍याएर लग्नु पर्छ ।  काठे पुल भत्किने अवस्थामा पगे पनि अन्य विकल्प नहुँदा त्यही पुलबाट ओहोर-दोहोर गर्न बाध्य भएको स्थानीयको भनाइ छ । कहिले काहिँ त्यही पुलबाट पशु चौपाया खोलामा खस्ने गरेको स्थानीय बताउँछन् ।
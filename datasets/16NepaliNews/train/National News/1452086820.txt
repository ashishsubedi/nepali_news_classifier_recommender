
﻿२२ पुस, काठमाडौं । नेपाल राष्ट्र बैंकका गभर्नर डा. चिरञ्जीबी नेपालले भूकम्प पीडितलाई दिने घोषणा गरिएको २ प्रतिशत व्याजदरमै ऋण लिएर अर्को बैंकमा राखेर व्याज खान नपाएका केही मान्छेहरु रिसाएको बताएका छन् ।
‘भूकम्प पीडितले २ प्रतिशत व्याजमा ऋण पाइन भन्ने गुनासो गरेको सुन्नमा आएको छ,’ बुधबार अर्थ मन्त्रालयमा आयोजित एक कार्यक्रममा गभर्नर नेपालले भने- ‘राहतको ऋण लाइन लगाएर दिने होइन, सामान्य अवस्थामा बैंकबाट ऋण लिन योग्य कागजात भएका भूकम्प पीडितलाई २ प्रतिशत व्याजमा ऋण दिने भनिएको मात्रै हो ।’
कार्यविधि अनुसार कागजात पेश गरेर ऋण लिन गभर्नरले सुझाए । ‘सम्पूर्ण कागजात पुर्‍याउँदा पनि ऋण पाउनु भएन भने राष्ट्र बैंकलाई भन्नुहोस्,’ गभर्नर डा. नेपालले भने- ‘अहिले २ प्रतिशतमा ऋण लिएर अर्को बैंकमा निक्षेप राखेर व्याज खाउँला भन्ने सपना पुरा नभएकोमा केही मान्छेहरु रिसाएक छन् ।’
पछिल्लो समयमा व्याज अनुदानमा युवा किसानलाई ६ प्रतिशत व्याजदरमै दिने ऋण उल्लेख्य बढ्दै गएकाले आगामी दिनमा भूकम्प पीडितलाई घर बनाउन २ प्रतिशत व्याजमा दिइने ऋणको मात्रा पनि बढ्ने गभर्नरले बताए ।
भूकम्प गइरहेकै अवस्थामा राष्ट्र बैंकले भूकम्प पीडितलाई घर बनाउन काठमाडौं उपत्यकामा २५ लाख र उपत्यकाबाहिर १५ लाख रुपैयाँसम्म २ प्रतिशत व्याजमै ऋण दिने घोषणा गरेको थियो । चालू आर्थिक वर्षको बजेटमा सरकारले पनि २ प्रतिशत व्याजमै ऋण उपलब्ध गराउने व्यवस्था मिलाएको उल्लेख गरेको थियो ।
तर, अहिलेसम्म कुनैपनि भूकम्प पीडितले २ प्रतिशत व्याजदरमा घर बनाउन ऋण लिएका छैनन ।
यो पनि पढ्नुहोस- दुई प्रतिशत ब्याजको सहुलियत ऋण: हात्ती आयो फुस्सा !
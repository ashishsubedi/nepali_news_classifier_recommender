
﻿राजविराज, १ वैशाख ।  नयाँ शक्ति नेपालका संयोजक एवं पूर्व प्रधानमन्त्री डा.बाबुराम भट्टराई बैशाख ३ गते सप्तरी आउने भएका छन् ।
मधेश जागरण अभियानका क्रममा उनी सप्तरी आउन लागेका हुन् । अभियानको जिल्ला तदर्थ समिति सप्तरीले मंगलबार राजविराज स्थित नगरापालिका हलमा पत्रकार सम्मेलन आयोजना गरी कार्यक्रमबारे जानकारी दिईएको छ ।
प्रदेश नम्वर २ मा मधेश जागरण अभियानको शुभारम्भ सप्तरीको भारदहबाट केन्द्रिय संयोजक डा. भट्टराईले गर्ने कार्यक्रम रहेको अभियानका जिल्ला तदर्थ समितिका संयोजक अनिल साह ‘अरुण’ले बताए । दुई नम्बर प्रदेशका ८ वटै जिल्लामा पर्ने हुलाकी राजमार्गको निरिक्षणका साथै मधेशका जनताको दुःख पीडा अवलोकनका तथा ठाउँठाउँमा मञ्चीय कार्यक्रमहरुमा सम्बोधन गर्ने कार्यक्रम रहेको उनले जानकारी दिए ।
सप्तरीको भारदहबाट वैशाख ३ गते अभियानको शुभारम्भ भई सदरमुकाम राजविराजमा समेत मञ्चीय कार्यक्रम हुने तथा बैशाख ४ गते विहान बोदे वर्साइनमा समेत कार्यक्रमको आयोजना गरिने कार्यक्रम रहेको संयोजक साहले बताए । उनका अनुसार उक्त जागरण अभियान सप्तरीहुँदै पर्सासम्म हुलाकी मार्ग भएर यात्रा गर्ने कार्यक्रम रहेको छ । कार्यक्रमका लागि तदर्थ समितिका संयोजक अनिल साहको संयोजकत्वमा मुल आयोजक समिति, केन्द्रीय परिषद्का सदस्य छेदी रजकको संयोजकत्वमा आर्थिक समिति, परिषद्का सदस्य प्रेमनारायण यादवको संयोजकत्वमा प्रचार–प्रसार, व्यवस्थापन, मञ्च समिति गठन गरिएको पत्रकार सम्मेलनमा जानकारी दिईएको छ ।
पत्रकार सम्मेलनमा नयाँ शक्ति नेपालका केन्द्रीय परिषद्का सदस्य डा.मनोज सिंह, छेदी रजक, कृष्ण प्रसाद गुप्ता, लक्ष्मी चौधरी, सूर्यनारायण मण्डल ‘कुरुड’लगायतको उपस्थिति रहेको थियो ।
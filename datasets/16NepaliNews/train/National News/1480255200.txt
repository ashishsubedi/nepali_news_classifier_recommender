
﻿
१२ मंसिर, काठमाडौं । भारतको पन्जाबस्थित नाभा जेलमा बन्दुकधारीको एक समूहले आक्रमण गरी पाँच कैदीलाई भगाएका छन् । प्रहरीले जेलबाट भागेका आतंकवादी ठानेर हानेको गोली लागेर एक सर्बसाधारण युवतीको मृत्यु भएको छ ।
आतंकवादीहरुको एक समूहले नाभा जेलमा आक्रमण गरेर खालिस्तान लिबरेशन फ्रन्टका हरमिन्दर सिंह मिटुसहित पाँच कैदीलाई भगाएको छ । भागेका कैदी ठानेर प्रहरीले एउटा गाडीमा गोली चलाउँदा एक युवक र एक युवती घाइते भएका थिए । घाइतेमध्येे युवतीको गोली लागेर मृत्यु भएको हो र उनी आर्केस्ट्रामा काम गर्दथिन् । जाँच पड्ताल नगरीकन गोली प्रहार गरेको भनेर प्रहरीको आलोचना भइरहेको भारतीय सञ्चार माध्यमहरुले जनाएका छन् ।
प्रहरीका अनुसार प्रहरीको बर्दीमा आएका युवकहरुको एक समूहले जेलमा अन्धाधुन्द आक्रमण गरेको थियो । जेलबाट भाग्नेहरुमा हरमिन्दर सिंह मिटु, ग्यांगस्टार विकी गोंडर, गुरप्रीत शेखों, नीता देओल र विक्रमजीत छन् ।
मिटुलाई पन्जाब प्रहरीले सन् २०१४ मा नयाँदिल्लीस्थित इन्दिरागान्धी अन्तराष्ट्रिय विमानस्थलबाट पक्राउ गरेको थियो । उनीमाथि बिभिन्न दश घटनामा मुद्दा चलिरहेको थियो ।
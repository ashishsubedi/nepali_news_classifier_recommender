
﻿२० कात्तिक, काठमाडौं । भक्तपुरको लोकन्थलीमा सरकारी गाडीको ठक्करबाट तीन वर्षे बालिका घाइते भएकी छन् ।
सिचाई मन्त्रालयको बा १ झ ४६९४ नम्बरको प्राडोले मध्यपुर ठिमी नगरपालिका-१६ लोकन्थलीमा तीन वर्षीया बालिका सान्भी भुसाललाई ठक्कर दिएको थियो ।
बाटोमा निस्कँदै गरेको बच्चालाई ठक्कर दिएको र च्चा लडेपछि ब्याक गरेर किच्न खोजेको पीडित परिवारको आरोप छ । हजुरबुबा साथमा रहेका बच्चालाई तत्काल निकाल्न सकेको तर, दुर्घटनापछि गाडी भागेको बालिकाकी बुबा शंकर भुसालले बताए ।
घाइते बालिकाको अवस्था गम्भीर छ । उनको टाउकोमा गम्भीर चोट लागेको छ र, उनको बी एण्ड बी अस्पताल, ग्वार्कोको आईसीयूमा उनको उपचार भइरहेको छ ।
तर, दुर्घटनामा संलग्न गाडी चढ्ने सिचाई सहसचिव सागरकुमार राई भने अझैसम्म सम्पर्कमा आएका छैनन् । महानगरीय प्रहरी परिसर भक्तपुरका प्रहरी नायव उपरीक्षक कृष्ण प्रसाईका अनुसार चालक र गाडीलाई नियन्त्रणमा लिइएको छ ।

﻿४ पुस, काठमाडौं । सरकारले काठमाडौं महानगरपालिकासँगको साझेदारीमा राजधानीका मुख्य दश ठाउँमा ‘हेल्थ प्रमोसन सेन्टर’ स्थापना गर्ने भएको छ । क्यान्सर, मुटु, मधुमेह लगायतका नसर्ने रोगहरुको जोखिम न्युनीकरण गर्ने उद्देश्यले सेन्टर स्थापना गर्न लागिएको हो ।
स्वास्थ्य मन्त्रालयले पहिलो चरणमा उपत्यकाका विभिन्न स्थानमा रहेका २७ शहरी स्वास्थ्य क्लिनिकमध्ये दश वटाको स्तनोत्तरी गरी हेल्थ प्रमोसन सेन्टर स्थापना गर्न लागिएको जिल्ला जनस्वास्थ्य कार्यालय काठमाडौंका प्रमुख जनस्वास्थ्य प्रशासक महेन्द्रप्रसाद श्रेष्ठले बताए ।
तर, यस्ता सेन्टर कहाँ-कहाँ राख्ने र कहिलेबाट सञ्चालनमा ल्याउने भन्नेबारे यकिन हुन बाँकी रहेको उनले जानकारी दिए ।
उनी भन्छन्, ‘कार्यक्रमको पहिलो चरणमा यस्ता क्लिनिक सर्वसाधारणको बाक्लो उपस्थिति भएका उपत्यकाका दश स्थानमा राखिने तय भएको छ । कहाँ-कहाँ राख्ने भन्नेबारे सोच्दै छौं ।’
सेन्टर स्थापनाका लागि स्वास्थ्य मन्त्रालयले ५० प्रतिशत र काठमाडौं महानगरपालिकाले ५० प्रतिशत आर्थिक सहयोग गर्नेछन् । उक्त सेन्टरको व्यवस्थापन काठमाडौं महानगरपालिकाले गर्नेछ भने प्राविधिक सहयोग मन्त्रालयले गर्नेछ ।
उक्त सेन्टरमा एक जना एमविविएस् डाक्टरका साथमा ल्याबको समेत व्यवस्था गरिनेछ । जहाँ सर्वसाधारणले आफ्नो मिर्गौला फेल भए, नभएको हेर्न, पिसाबको परिक्षण गर्न सक्नेछन् । त्यस्तै, उच्च रक्तचापका कारण मुटु सम्बन्धी समस्याको जोखिम कम गर्न रक्तचाप जाँच गर्ने व्यवस्था समेत गरिनेछ ।
काठमाडौंका रेष्टुरेन्ट तथा फुड स्टलहरुमा राखिएका खानाको अवस्था तथा खानाको गुणस्तर मापन गर्न फुड इन्स्पेक्टरको समेत व्यवस्था गरिनेछ । त्यस्तै, शरीरलाई चुस्त तथा स्फुर्त राख्न व्यायाम शाखा तथा योगाको समेत सुविधा उपलब्ध गराइनेछ ।
त्यसबाहेक मुटु रोग, क्यान्सरजन्य नसर्ने रोगका कारण हुने मृत्युलाई कम गर्न जनचेतना समेत फैलाइने मन्त्रालयले जनाएको छ ।
मन्त्रालयको एक तथ्यांक अनुसार नेपालमा नसर्ने रागका कारण हाल ६० प्रतिशत मानिसको मृत्यु हुने गरेको छ ।

﻿२२ मंसिर, काठमाडौं । सरकारले व्यवस्थापिका संसदमा दर्ता गरेको संविधान संशोधन प्रस्ताव पारित हुन नसक्ने निश्कर्ष नेपालमा रहेका कूटनीतिज्ञहरुले निकालेका छन् ।
बुधबार बिहान पुल्चोकस्थित संयुक्त राष्ट्रसंघको भवनमा आयोजित छलफलमा सहभागी राजदूतहरुले यस्तो निश्कर्ष निकालेका हुन् ।
नेपालका लागि राष्ट्र संघकी आवासीय प्रतिनिधि भ्यालेरी जुलियाडको अगुवाइमा भएको छलफलमा संविधान संशोधन प्रस्ताव पारित नहुने निश्कर्ष निकालिएको स्रोतले अनलाइनखबरलाई बतायो ।
सो छलफलमा भारत र चीनलगायतका छिमेकी देशबाहेक पश्चिमा देशका राजदूतहरुको उपस्थिति थियो ।
संशोधन प्रस्ताव सकारात्मक भए पनि पारित नहुने निश्कर्ष
स्रोतका अनुसार सरकारले अघि सारेको संविधान संशोधन प्रस्ताप्रति राष्ट्र संघ र इयुका प्रतिनिधिहरु सकारात्मक नै देखिएका छन् । तर, अब यो संशोधनले पनि समस्या समाधान हुन्छ भने यसलाई सकारात्मकरुपमा लिन सकिने उनीहरुको निश्कर्ष छ ।
तर, राप्रपाले यसमा समर्थन नजनाउने बताएपछि यो प्रस्ताव पारित हुनेमा शंका जन्मिएको कूटनीतिज्ञहरुको चिन्ता मिश्रति निश्कर्ष छ ।
साथै संशोधन प्रस्तावको विरोधमा प्रमुख प्रतिपक्षी दल एमालेले आन्दोलनसमेत घोषणा गरेका कारण यसले नेपाली राजनीतिलाई थप ध्रुवीकरणतर्फ धकेलेको समेत डिप्लोम्याट्सहरुले निश्कर्ष निकालेका छन् ।
चुनाव नहुने आशंका
राष्ट्र संघको कार्यालयका भएको जमघटमा कूटनीतिज्ञहरुले नेपालको पछिल्लो राजनीतिक परिस्थितिबारे विश्लेषण गर्ने क्रममा चुनावको सम्भावनाका विषयमा पनि छलफल भएको थियो ।
छलफलका क्रममा कूटनीतिज्ञहरुले संविधान संशोधनबारे चर्किएको विवादका कारण अब निर्वाचनको सम्भावना पनि टर्न लागेको निश्कर्ष निकालेको स्रोतले बतायो ।
‘भारत, अमेरिका र युरोपको एउटै नजर’ 
यसैवीच संविधान संशोधन प्रस्ताव दर्ता गराएको सत्तापक्ष दाबी चाँहि के रहेको छ भने भारतले जस्तै अमेरिका र युरोपेली मुलुकहरुले पनि संशोधन प्रस्तावलाई सकारात्मक बताएका छन् ।
संसद सचिवालयमा संविधान संशोधन प्रस्ताव दर्ता भइसकेपछि अमेरिकी राजदूत र युरोपेली संघकी राजदूतले प्रधानमन्त्री प्रचण्डसँग छुट्टा छुट्टै भेट गरिसकेका छन् । भेटमा उनीहरुले संविधान संशोधन प्रस्तावबाट नेपालको राजनीतिक समस्या समाधान हुने विश्वास व्यक्त गरेको प्रधानमन्त्री कार्यालय स्रोतको दाबी छ ।
संविधान संशोधन प्रस्तावलाई सकारात्मक नजरले हेर्ने विषयमा भारत अमेरिका र युरोपेलीहरुको समान धारणा रहेको सत्तापक्षको दाबी छ ।

﻿
३ पुस, सप्तरी । आधारभूत शिक्षा ग्रहण गर्दा कुनै पनि कक्षामा विद्यार्थीलाई फेल नगरिने व्यवस्था हाम्रो देशमा छ । परीक्षामा लेखे, नलेखेपनि कुनै पनि बालबालिकालाई फेल गरिँदैन ।
नौ कक्षासम्म लगातार उत्तीर्ण गर्न सकिने हाम्रो देशमा अबदेखि त एसएलसी परीक्षा पनि हटाइएको छ । शायद १० कक्षामा पनि कोहि फेल हुँदैनन् । तर फेल नगरिएपनि बालबालिका कक्षा दोहोर्‍याउने गरेको पाइएको छ ।
तर सप्तरीका सामुदायिक विद्यालयमा अध्ययन गर्ने बालबालिकाहरुले कक्षा दोहोर्‍याउने गरेको पाइएको छ । शिक्षा कार्यालयका अनुसार सबै तहका कक्षामा बालबालिकाले कक्षा दोहोर्‍याएको पाइएको छ ।
कार्यालयले हालै गरेको सर्वेक्षणले सबैभन्दा बढी कक्षा १ मा बालबालिकाले कक्षा दोहोर्‍याउने गर्छन् । कक्षा १ मा भर्ना हुने लगभग १८ प्रतिशतले कक्षा दोहोर्‍याउने गरेको पाइएको शिक्षा अधिकारी दोलराज पाण्डेले जानकारी दिए । उनका अनुसार कक्षा १ मा १६.६ प्रतिशत छात्रा र १८.९ प्रतिशत छात्रले कक्षा दोहोर्‍याउने गर्छन् ।
प्रावि तहमा ८.७ प्रतिशत छात्रा र ९.७ प्रतिशत छात्रले कक्षा दोहोर्‍याइरहेका छन् भने निवावि तहमा ५ प्रतिशले कक्षा दोहोर्‍याउने गर्छन् । यसमा छात्रा ४.९ र छात्र ५.२ प्रतिशत छन् ।
मावि तहमा ३ प्रतिशतले कक्षा दोहोर्‍याउने गर्छन् ।
सप्तरीमा अहिले करिव एक लाख ४२ हजार बालबालिका अध्ययनरत छन् । सरकारी विद्यालयमा अध्ययन गर्ने बालबालिकाको संख्या भने बढी छ ।
सरकारी विद्यालयमा एक लाख ६ हजार २ सय १८ बालबालिका अध्ययन गरिरहेको शिक्षा कार्यालयको भनाई छ । यसमध्ये छात्राको संख्या बढी छ । ५८ हजार ६ सय ६ जना बालिका अध्ययन गरिरहेको जिल्लामा ४७ हजार ६ सय १२ जना छात्रा छन् ।
निजी विद्यालयमा अध्ययन गर्नेहरुको संख्या ३५ हजार ६ सय १० रहेकोमा छात्रा ११ हजार ९ सय ६५ र छात्र २३ हजार ६ सय ४५ रहेको छ । कक्षा १ देखि १२ सम्मको विद्यार्थीको तथ्यांक संकलन गरिएको शिक्षा अधिकारी पाण्डेले जानकारी दिए ।
ड्रप आउटको समस्या यथावतै
सप्तरीमा ड्रप आउट (विद्यालयमा नाम लेखाउने तर नजाने) को दर घट्न सकेको छैन् । केहि मात्रामा न्यूनीकरण भएपनि ड्रप आउटको समस्या उस्तै रहेको पाइएको छ ।
कक्षा १ कै तथ्यांकलाई हेर्ने हो भने भर्ना भएकामध्ये ३.६ प्रतिशत बालबालिका ड्रप आउट हुने गर्छन् । यसमा ३.८ प्रतिशत छात्रा र ३.४ प्रतिशत छात्र छन् ।
५ कक्षासम्मको अवस्थालाई हेर्ने हो भने २.९ प्रतिशत ड्रप आउट हुने गर्छन् । यसमा २.७ प्रतिशत छात्रा र ३.१ प्रतिशत छात्र छन् ।
६ देखि ८ कक्षासम्म नाम लेखाउनेमध्ये ५.२ प्रतिशत ड्रप आउट हुने गरेका छन् । छात्रा ४.७ र छात्र ५.६ प्रतिशत ड्रप आउट हुने गर्छन् ।
कक्षा ९ र १० मा पुग्दा लगभग ५ प्रतिशत ड्रप आउट हुने गर्छन् । शिक्षा कार्यालयका अनुसार कक्षा ९ र १० मा नाम लेखाउनेमध्ये ४.७ प्रतिशत ड्रप आउट हुने गरेको पाइएको छ । यसमा छात्रा ४.५ र छात्र ४.९ प्रतिशत विद्यालय बाहिर हुने गर्छन् ।

﻿
१४ पुस, ताप्लेजुङ । सदरमुकामबाट जोखिमपूर्ण यात्रा गर्दै चार घण्टा लगाएर पाथिभराको तल्लो फेदिसम्म पुग्नुपर्ने बाध्यता अब हटेको छ । ताप्लेजुङको सुकेटार-भालुगौडेसम्मको ११.५ किलोमिटर सडक स्तरउन्नतीको काम भएसँगै चार घण्टाको दुरी अब आधा घण्टामा नै पार गर्न सकिने भएको हो ।
सरकारले पाथिभरा जाने तीर्थयात्रीको जोखिमपूर्ण यात्रालाई ध्यानमा राख्दै १० करोड रुपैयाँ बजेट स्तरउन्नतीका लागि छुट्याएको थियो ।
अहिले सडकमा दुई वटा सवारी साधन निर्वाध रुपमा सञ्चालन गर्न सकिने, फराकिलो पार्ने र नाली खन्ने काम भइरहेको उत्तर-दक्षिण (ताप्लेजुङ-ओलाङ्चुङगोला) लोकमार्ग योजनाका प्रमुख कुबेर नेपालीले बताए । काम सुरु भएसँगै पहिले चार घण्टा लाग्ने यो बाटोमा अहिले आधा घण्टामा नै यात्रा तय गर्न सकिने प्रमुख नेपालीको भनाइ छ ।
‘सुकेटार-पाथिभरा सडकखण्ड वर्षातको समयमा गाडी चल्न नसक्ने र तीर्थयात्रिले दर्शनका लागि कष्ट भोग्नुपरेकाले यस सडकलाई बाह्रै महिना सञ्चालन हुने बनाउने काम भइरहेको छ,’ उनले भने ।
सडकको स्तरउन्नतीका लागि कन्काई ईन्टरनेशनल विल्डर्स प्रालि सुरुङ्गा झापाले भ्याट बाहेक ४ करोड ९४ लाख ८४ हजार ६ सय ५ रुपैयाँमा ठेक्का लिएको छ ।
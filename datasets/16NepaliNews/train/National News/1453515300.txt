
﻿
नयाँ पत्रिकाकाठमाडौं, ९ माघ
न्यायाधीशहरूको नियुक्ति, सरुवा र अनुशासनसम्बन्धी काम गर्ने अधिकार पाएको न्यायपरिषद्ले पूर्णता पाउन सकेको छैन । परिषद्का लागि दुईजना प्रतिनिधिको सिफारिस हुन नसक्दा अपूर्ण भएको हो ।
नेपाल बार एसोसिएसनले सिफारिस गरी पठाउनुपर्ने एकजना र प्रधानमन्त्रीले सिफारिस गर्नुपर्ने एक गरी दुई प्रतिनिधि छनोट हुन सकेको छैन । बारले संविधानबमोजिम संसदीय सुनुवाइ हुनुपर्ने र हाल संविधानबमोजिमको संसदीय सुनवाइ समितिसम्बन्धी नियमावली बनी संसदीय सुनुवाइ समिति गठन नभएको अवस्थामा निर्णय लिन नसकेको बताएको छ । तर, प्रतिनिधि पठाउने विषयमा विवाद हुँदा बारले निर्णय गर्न नसकेको स्रोतले जनाएको छ ।
यसअघि बारले सिफारिस गरेर पठाएका रामप्रसाद श्रेष्ठको ठाउँमा कसलाई पठाउने भन्नेमा बारभित्र विवाद छ । विवादका बीच शुक्रबार बोलाइएको बैठकसमेत बस्न नसकेको हो । यसअघि पूर्वप्रधानमन्त्री सुशील कोइरालाको सरकारले रामप्रसाद सिटौलालाई सिफारिस गरेर पठाएको थियो ।
संविधानको धारा १५३ उपधारा (१) खण्ड (ङ) बमोजिम बार एसोसिएसनले सिफारिस गरी पठाएका एक व्यक्ति तथा प्रधानमन्त्रीले सिफारिस गरेर पठाएका एक व्यक्ति न्यायपरिषद्को सदस्य हुने प्रावधान छ । त्यसरी नियुक्त हुने व्यक्तिको संसदीय सुनुवाइ समितिमा सुनुवाइ हुनेछ ।
बारभित्र कांग्रेसनिकट वकिलहरूको बाहुल्य भए पनि कांग्रेसकै वकिलमा कसलाई सिफारिस गर्ने भन्ने विवाद छ । बारका महासचिव सुनीलकुमार पोखरले पुरानै सिफारिस गरी पठाएका श्रेष्ठलाई नै निरन्तरता दिने पक्षमा छन् भने अन्यले त्यसलाई स्वीकारेका छैनन् ।
एमालेनिकट वकिलले श्रेष्ठलाई नै वा अर्काे कुनै उम्मेदवारलाई सिफारिस गर्ने भन्नेमा ठोस निर्णय लिएका छैनन् । बारका कार्यबाहक अध्यक्ष राजेन्द्रबहादुर साउदले यस विषयमा निर्णय लिनका लागि शुक्रबार बैठक बोलाएका थिए । उनी बारका अध्यक्ष हरिकृष्ण कार्की महान्यायाधिवक्ता नियुक्त भएपछि कार्यबाहक बनेका हुन् ।
संसदीय समिति सदस्य संख्याका विषयमा संसद्को नियमावली समितिमा विवाद छ । कांग्रेस अन्तरिम संविधानअनुसार ७५ सदस्यीय समिति बनाउनुपर्ने पक्षमा छ भने एमाले–एमाओवादी नयाँ संविधानको प्रावधानअनुसार १५ सदस्य नै कायम राख्नुपर्ने पक्षमा छन् । यही विवादका बीच गत आइतबारको समितिको बैठकले १५ दिन म्याद थप गरेको छ ।
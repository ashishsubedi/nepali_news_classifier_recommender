
﻿हेटौडा, २७ फागुन । सामुदायिक रेडियो प्रशारक संघका केन्द्रीय महासचिव गोविन्द देवकोटाले देशमा सुशासन कायम गराउनका लागि सञ्चारमाध्यमहरुले सानासाना विषयहरुलाई उठान गर्नुपर्नेमा जोड दिएका छन् ।
नेपालमा जवाफदेहिता कार्यक्रम (प्राण)को सहयोगमा अकोर्याब र सिआइएनद्धारा मकवानपुरको हेटौडा स्थित सामना होटेलमा विहीवारदेखि शुरु भएको सञ्चारमाध्यम मार्फत समुदायको पहुँच विषयक दुई दिने सृजनशील कार्यशाला गोष्ठिलाई सम्बोधन गर्दै उनले यस्तो कुरा बताएका हुन् । राज्यको लगानी अनुसार अपेक्षित उपलब्धि प्राप्त हुन नसकिरहेकोले सञ्चारकर्मीहरुले सुशासन कायम गराउन सञ्चारमाध्यमहरुले यस्ता समाचारहरुलाई प्राथमिकता दिनुपर्नेमा जोड दिँदै उनले भने– राज्यले गरेको लगानी व्यापक रुपमा दुरुपयोग भइरहेको भनी जनगुनासो अत्यधिक रुपमा आउन थालेकोले सुशासन कायम गराउन सञ्चारकर्मी र सञ्चारकर्मीहरुले जिम्मेवार भएर कलम चलाउनु आवश्यक छ ।
कार्यक्रममा कान्तिपुर दैनिकका आर्थिक व्यूरो प्रमुख गोकर्ण अवस्थीले नेपालको बजेट निर्माण प्रक्रिया, अर्थतन्त्रको अवस्था, पारदर्शिता, उपलब्धि लगायतका विषयहरुमा प्रकाश पारे । तथ्यांकमा आधारित समाचारहरु संकलन तथा सम्प्रेषणमा सञ्चारकर्मीहरुले ध्यान दिनुपर्नेमा जोड दिँदै उनले भने– सुशासन कायम गराउनकालागि सञ्चारकर्मीहरुले सशक्त रुपमा आमजनतासँग जोडिएका सवालहरुलाई प्राथमिकताका साथ उठाउनु जरुरी छ । 
सामुदायिक सूचना नेटवर्कका सिआइएनका प्रबन्धक सोहम सुवेदीले बजेट निर्माण प्रक्रिया, बजेट स्वीकृत प्रक्रिया, बजेट कार्यान्वयन प्रक्रिया र बजेट निगरानी प्रक्रियामा केन्द्रित भएर मोफसलका पत्रकारहरुले सत्यतथ्यमा आधारित रहेर समुदायको आर्थिक क्रियाकलापको प्रवद्र्धन हुने गरी समाचार सम्प्रेषण हुनुपर्ने बताए । समुदायको आर्थिक प्रवद्र्धनका लागि टेलिभिजन, रेडियो, अनलाइन र पत्रिकाहरुले समाचार सम्प्रेषण गर्न सके सुशासन कायम गराउन सफलता पाउनुका साथै देश उन्नतीतर्फ उन्मुख हुने उनले बताए । गोष्ठिमा दातृ निकाय सेसीका प्रतिनिधी बसन्त राई समेतले सहजिकरण गरिरहेका छन् ।
कार्यशाला गोष्ठिमा कपिलवस्तु, पाल्पा, गोरखा, बारा, धनुषा, सिरहा, सप्तरी, धनकुट्टा र काठमाण्डौ समेत गरी ३७ जना पत्रकारहरुको सहभागिता रहेको छ । उक्त कार्यक्रममा सप्तरीबाट छिन्नमस्ता एफएमका प्रबन्धक शिवप्रताप साह, न्यूज टुडे दैनिकका सम्पादक एवम् नेपाल टेलिभिजनका सप्तरी सम्वाददाता श्यामसुन्दर यादव, भोरुकवा एफएमका कार्यक्रम उत्पादक जिवछ दास र सक्रिय महिला पत्रकार प्रिया सिंह थारुको सहभागिता रहेको छ ।
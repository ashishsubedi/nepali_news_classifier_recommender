
﻿काठमाडौं । उपप्रधान तथा स्थानीय विकास मन्त्री कमल थापाले दलगत स्वार्थभन्दा माथि उठेर स्थानीय निकायको निर्वाचन गर्नुपर्ने बताएका छन् ।
राप्रपा नेपालले शुक्रबार काठमाडौंमा गरेको ‘स्थानीय निकायको निर्वाचन किन’ विषयक विचार गोष्ठिमा देश र जनताको हितको लागि स्थानीय निकायको निर्वाचन अत्यावश्यक रहेको बताउँदै दलगत स्वार्थभन्दा माथि उठेर निर्वाचन गर्नुपर्ने बताए । उनले यसका लागि सबै राजनीतिक दलका नेताहरुलाई आग्रह समेत गरे ।
संविधानको धारा ३०३ मा स्पष्ट व्यवस्था भएअनुसार सरकारले आगामी मंसिरमा स्थानीय निकायको निर्वाचन घोषणा गरेको स्पष्ट पार्दै निर्वाचनको विरोध गरेर राष्ट्र, जनता र संविधानप्रति संविधान निर्माणको नेतृत्व गरेका जिम्मेवार राजनीतिक दलहरुले वेइमानी गर्न नहुने बताए ।
स्थानीय निकाय जनप्रतिनिधीविहिन भएको लामो समयमा स्रोत र साधनको चरम दुरुपयोग भएको, जनताले स्थानीय निकाय निर्वाचित गर्न पाउने हकबाट वञ्चित भएको तथा भ्रष्टाचार बढेकोले छिटो निर्वाचन गर्नुको विकल्प नभएको बताए ।
उनले सबै राजनीतिक दलको सहमति र सहभागितामा निर्धारित समयमा निर्वाचन सम्पन्न हुने विश्वास व्यक्त गरे ।
संविधानको विपक्षमा मतदान गरेको पार्टी राप्रपा नेपालले संविधान कार्यान्वयनमा जोड दिँदा पनि संविधानको पक्षमा उभिएका ठूला दलहरुबाटै स्थानीय निकायको निर्वाचनबारे विरोधाभाषपूर्ण कुराहरु वाहिर आउनु दुःखद् भएको उनको धारणा थियो ।
स्थानीय निकायका विज्ञ डा. खिमलाल देवकोटाले स्थानीय निकायको निर्वाचन नहुँदाको समयमा देखिएका विकृतिहरुको चर्चा गर्दै भ्रष्टाचार निर्मूल गर्नका साथै विधिको शासन स्थापना गर्न समेत स्थानीय निकायको निर्वाचन अपरिहार्य रहेको बताए ।
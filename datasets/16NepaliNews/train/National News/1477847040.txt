
﻿भारतीय राष्ट्रपति प्रणव मुखर्जी
समाचार टिप्पणी
१४ कात्तिक, काठमाडौं । करिब ६९ वर्षअघि तत्कालीन भारतीय प्रधानमन्त्री जवाहरलाल नेहरु नेपाल भ्रमणमा आउँदा काठमाडौंमा उनीविरुद्ध कालो झण्डा देखाइएको थियो ।
अहिले भारतीय राष्ट्रपति प्रणव मुखर्जी नेपाल आउनै लाग्दा कालो झण्डाको संकेत नदेखिए पनि नेपाल-भारत सम्बन्धमा उस्तै किचलो छँदैछ । सरकार भारतीय राष्ट्रपतिको भव्य स्वागतका लागि तयारी गरिरहेको छ । तर, जनस्तरमा चाँहि अनेकन नकारात्मक प्रतिक्रिया आइरहेका छन् ।
भारतीय राष्ट्रपति पदीय हिसाबले १८ वर्षपछि नेपाल आउन लागेका हुन् । र, उनी भारत सरकारले लगाएको नाकाबन्दीबाट नेपालीलाई परेको मर्काप्रति असहमति राख्ने व्यक्ति समेत हुन् ।
तर, मुखर्जीको यो भ्रमण नाकाबन्दीको वर्ष दिन पछि र संविधानमा भारतले स्वागत गर्न नसकेको परिस्थितिमा हुन गइरहेको छ । त्यसैले  यो भ्रमण निकै चुनौतीपूर्ण देखिएको छ ।
र, अर्को पनि एउटा वस्तुस्थिति छः भारतीय राष्ट्रपति मुखर्जी त्यसबेला नेपाल आउँदैछन्, जुनबेला यहाँको राष्ट्रवादी भनिएको ओली सरकार ढलेको दुई महिनामात्रै बितेको छ र भारतले रुचाएको भनिएको प्रचण्ड नेतृत्वको सरकार बनेको अवस्था छ । काठमाडौंमा यतिबेला भारतविरोधी मानसिकता चरम चुलीमा पुगेको छ ।
विगतमा भारतीय प्रधानमन्त्री नरेन्द्र मोदी काठमाडौं आएका बेलामा जनकपुर, लुम्बिनी र मुक्तिनाथ जाने भनिएको थियो । तर, विरोधका कारण सो कार्यक्रम स्थगन भयो । अहिले राष्ट्रपति मुखर्जी जनकपुर र पोखरा जाने लगभग पक्का छ । उनको यो भ्रमणमा बसैले विरोध जनाएको अवस्था छैन ।
प्रचण्डलाई दोहोरो मार

प्रचण्ड नेतृत्वको सरकार दोहोरो मारमा फसेको छ । छिमेकी देशका राष्ट्र प्रमुख आउँदा कूटनीतिक मर्यादाअनुसार उनको आतिथ्यमा कुनै भुलचूक हुन नदिनु संसारका जुनसुकै सरकारको दायित्व हो । तर, मुखर्जीको आतिथ्यमा ध्यान दिनासाथ राष्ट्रवादी जनमतले प्रचण्ड सरकारको उछितो काढिहाल्छ ।
यही दुई फरक धार र बाध्यताका वीचबाट सरकारले जसोतसो मुखर्जीको भ्रमणको तारतम्य मिलाइरहेको छ ।
सार्वजनिक विदा दिँदा गालीको वर्षा
सरकारले भारतीय राष्ट्रपति नेपाल आउने दिन कात्तिक १७ गते सार्वजनिक विदा दिने निर्णय गरेपछि यो निर्णयको सर्वत्र आलोचना भएको छ ।
विशेषतः एमाले निकटहरुले प्रचण्ड सरकारको आलोचना गर्नु त स्वाभाविकै हो, तर यसरी विदा दिने निर्णय गलत थियो भनेर माओवादीकै नेतासमेत रहेका माओवादी नेता नारायणकाजी श्रेष्ठले समेत टुइटरमार्फत सरकारको आलोचना गरेका छन् ।
सामाजिक सञ्जाल मात्रै हेर्ने हो भने मुखर्जीको भ्रमणमा विदा दिने सरकारी निर्णयपछि प्रधानमन्त्री प्रचण्डको निकै धेरै नै आलोचनाको सामना गर्नुपरेको छ ।
अन्ततः प्रधानमन्त्री प्रचण्डले यसबारे मुख खोल्न बाध्य भएका छन् । र, उनले विदा दिने निर्णय आफ्नो एकल नभएर राष्ट्रपति विद्यादेवी भण्डारीको आग्रहमा गरिएको जनाएका छन् ।
विद्यालाई विमानस्थल पठाउने निर्णय कति जायज ?
सार्वजनिक विदा दिएर आलोचना खेपेको सरकारले भारतीय राष्ट्रपति मुखर्जीलाई विमानस्थलमा ‘रिसिभ’ गर्न राष्ट्रपति विद्यादेवी भण्डारीलाई पठाउने अर्को निर्णय गरेको छ । तर, यो निर्णयको भने एमाले समर्थकहरुले कुनै आलोचना गरेका छैनन् । किनकि राष्ट्रपति पूर्वएमाले नेतृ हुन् ।

विगतमा तत्कालीन गिरिजाप्रसाद कोइरालालाई ‘रिसिभ’ गर्न इन्दिरा गान्धी विमानस्थलमा भारतीय प्रधानभमन्त्री मनमोहन सिंह आफैं उपस्थित भएको परम्परालाई हेर्ने हो भने विद्या भण्डारीलाई विमानस्थलमा पठाइनुलाई अस्वाभाविक मान्न नसकिएला ।
तर, राष्ट्रप्रमुखलाई विदेशी पाहुना ‘रिसिभ’ गर्न पठाउने यो निर्णयको अर्को कुनै विकल्प थिएन ? र, यो निर्णय राष्ट्रपति विद्या भण्डारीको चाहना अनुसार नै गरिएको हो कि प्रचण्ड नेतृत्वको सरकारले उनलाई आदेश दिएको हो ? नेपालको संविधान अनुसार राष्ट्रपति भनेको ‘रबर स्टाम्प’ मात्रै हुन्, उनले मन्त्रिपरिषदले गरेको निर्णय अनुसार चल्नुपर्छ ।
सरकारले राष्ट्रपति विद्याको साटो उपराष्ट्रपति नन्दबहादुर पुनलाई विमानस्थल पठाएको भए के हुन्थ्यो ? वा कुनै मन्त्रीलाई पठाएको भए हुन्नथ्यो ?
राष्ट्रपति भण्डारीलाई विमानस्थल पठाउने प्रचण्ड सरकारको निर्णय -अर्थात विद्या भण्डारीको ईच्छा) कत्तिको जायज र राष्ट्रिय स्वाभिमान सुहाउँदो छ ? यसबारे खासै बहस भएको छैन ।
स्वाभिमान र सभ्यता सम्बन्ध
आफ्नो घरमा आउने अतिथिको सत्कार गर्ने नेपालीहरुको मौलिक परम्परा नै हो । अब भारतीय राष्ट्रपति नेपाल आउने पक्का भइसकेको छ । भारतीय राष्ट्रपति दुई देशवीच सम्झौता गर्न सक्ने कार्यकारी पदाधिकारी होइनन् । मुखर्जी नेपाल आएका बेला उनलाई सम्मान र न्यानो आतिथ्य दिएर दिल्ली पठाउँदा नै नेपालको इज्जत र सम्मान बढ्न सक्छ ।
तर, यसो भन्दै गर्दा यस्तो कुरो गर्नेहरुमाथि भारतको दलाली एवं चाकडी गर्न खोजेको आरोप लाग्न सक्छ । किनकि भारतीय राष्ट्रपति मुखर्जी भूतले खाजा खाने बेलामा नेपाल भ्रमणमा आउँदैछन् । यतिखेर उनीविरुद्ध कुनै कालो झण्डा त नदेखिएला, तर नेपालीहरुको मनमा भारतले गरेको थिचोमिचोको पीडा अझै मेटिइसकेको छैन ।

﻿
१८ पुस, भैरहवा । नेपाल र भारतकाे सीमा स्तम्भहरुको मर्मत सम्भार गरिने भएको छ । सोमबार भैरहवामा बसेको नेपाल भारत संयुक्त सीमा सर्वेक्षण टोलीको फिल्ड सर्भे टिमको बैठकले आर्थिक वर्ष ०७१/०७२ बाट सुरु गरिएको नेपाल भारतको सिमा स्तम्भहरुको मर्मत सम्भार यस वर्ष पनि निरन्तरता दिने निर्णय गरेको हो ।
बैठकमा नेपालको तर्फबाट रुपन्देही, कपिलवस्तु र दाङका प्रमुख जिल्ला अधिकारीहरु र भारतको महाराजगंज, सिद्धार्थनगर र बलरामपुर गरी ३ जिल्लाका डिस्टि्रक्ट मेजिसट्रटहरु सहभागी थिए ।
बैठकमा पाल भारतका ३ जिल्लाको सीमामा रहेका स्तम्भहरुको मर्मत सम्भार गर्ने सहमति भएको नापी विभागका प्रमुख एवं नेपाल भारत सिमा सर्वेक्षण टोली नम्बर ३ का प्रमुख निर्मल कुमार अचार्यले जानकारी दिए ।
नेपाल भारत सीमा सर्वेक्षण टोली नम्बर ३ अन्र्तगत नेपालको नवलपरासी, रुपन्देही, कपिलवस्तु र दाङ्ग ४ वटा जिल्ला पर्दछ । यस टोली यी ४ वटा जिल्लामा पर्ने सीमा स्तम्भहरुको सर्भेक्षण गरी आवश्यकता अनुसार मर्मत सम्भार कार्य गर्दै आएको छ ।
४ वटा जिल्ला अन्र्तगत नेपाल भारतको सीमामा १ हजार ३२ वटा स्तम्भहरु रहेको छन् । जसमध्ये गत दुई वर्षमा ३ सय ५४ वटा सिमा स्तम्भहरु मर्मत सम्भार गरिएको छ टोली नम्बर ३ का प्रमुख अचार्यले बैठकपछि संचारकर्मीसँग कुराकानी गर्दै भने, बाँकी स्तम्भहरुको यस वर्ष पनि मर्मत सम्भार कार्य जारी राखिने छ ।
गत वर्ष नवलपरासी जिल्लामा पर्ने १६ वटा सिमा स्तम्भको सर्भेक्षण गरी मर्मत सम्भार कार्य सकिएको थियो ।
यस वर्ष रुपन्देहीमा नदीमा पर्ने स्तम्भ, कपिलवस्तु र भारतको बलरामपुर जिल्लामा पर्ने पिलर नम्बर ५७६ र यसबाट पश्चिम तर्फ रहेको पिलर नम्बर ६१५ सम्म पिलरको सर्वेक्षण, मर्मत सम्भार र निर्माण लगायतका कार्य गर्ने बैठकमा सहमति भएको उनले बताए ।
त्यस्तै दुवै देशका स्थानिय अधिकारीहरुबाट फिल्ड टिमलाई आवश्यक सहयोग गर्ने, आवश्यकता अनुसार अनुगमन गर्ने र फिल्ड सर्भे टिमको दोस्रो बैठक भारतमा गर्ने निर्णय भएको छ ।
यस वर्ष सीमा सर्वेक्षण कार्य अन्र्तगत उक्त जिल्लाहरुको नेपाल भारत सीमा रहेको स्तम्भहरुको पुर्वेक्षण, सर्वेक्षण, मर्मत सम्भार, नयाँ सिमा स्तम्भ निर्माण, हराएको स्तम्बहरुको पुनर्निर्माण, सीमा अतिक्रमणको लागत तयार पार्ने लगायतका विषयमा बैठकमा छलफल भएको थियो ।
बैठकमा दुवै देशका प्रमुख जिल्ला अधिकारी, सुरक्षा निकायका प्रमुखहरु, वन कार्यालय, नापी कार्यालयका प्रमुख लगायतको उपस्थितीिरहेको थियो ।
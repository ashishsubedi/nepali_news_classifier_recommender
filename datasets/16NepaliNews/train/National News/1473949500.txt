
﻿३० भदौ, काठमाडौं । सम्वन्ध सुधार र विगतका सहमति कार्यान्वयनको एजेण्डा बोकेर प्रधानमन्त्री पुष्पकमल दाहाल प्रचण्ड बिहीबारबाट भारतको भ्रमणमा छन् ।
तर, उनी गणतन्त्र नेपालको प्रधानमन्त्रीका रुपमा ८ वर्षअघि भारत जाँदा भएको सहमतिको हालत के होला ? २०६५ सालमा प्रचण्ड प्रधानमन्त्रीका रुपमा दिल्ली जाँदा भारतले २४५ मेगावाट विद्युत उत्पादन क्षमताको नौमुरे जलविद्युत आयोजना बनाइदिने घोषणा गरेको थियो ।
अर्घाखाँची र प्युठान जिल्लाको सिमानामा पर्ने नौमुरे नेपाललाई ‘गिफ्ट’का रुपमा बनाइदिने भारतको प्रतिवद्धता थियो । तर, दोस्रो पटक प्रधानमन्त्रीका रुपमा प्रचण्ड भारत जाँदै गर्दा पहिलो पटक दिएको ‘गिफ्ट’ भारतले नै फिर्ता लिएको (घोषणाबाट पछि हटेको) पाइएको छ ।
के हो नौमुरे विवाद ?
भारतले नौमुरे आयोजना बनाउने भने पनि त्यसको ‘कन्स्ट्रक्सन्स मोडालिटी’ मा नेपाल र भारतबीच विवाद भयो । र, पानीको उपयोगका विषयमा पनि सहमति हुन नसकेपछि नौमुरेबाट भारत सरकार आफैं पछि हटेको छ ।
पछिल्लो दुई वर्षदेखि नेपाल आफैंले नै नौमुरेलाई अघि बढाउने प्रक्रिया सुरु गरेको छ । सरकारले नौमुरेको विस्तृत परियोजना अध्ययन प्रतिवेदन तयार गरिरहेको छ र त्यसका लागि अर्थ मन्त्रालयले वार्षिक बजेट नै दिन थालेको छ ।
‘भारतीय पक्षले आयोजना निर्माणपछि पानी प्राकृतिक अवस्थामा बग्न दिनुपर्ने बताएको थियो । तर, नेपालले भने त्यो पानी कपिलवस्तुमा सिँचाइका लागि उपयोग गर्नुपर्ने अडान राख्यो,’ उर्जा मन्त्रालयका गोकर्णराज पन्थले भने, ‘त्यसपछि भारतीय पक्षले चासो देखाएन । र, हामीले नै डीपीआरको काम गरिरहेका छौं ।’
तत्कालीन पञ्चायत सकारले आयोजनाको काम सुरू गरे पनि बहुदल आएपछि रोकिएको स्थानीय बताउँछन् ।
पानीमा कुरा मिलेन
अर्घाखाँची जलुके–२ मा पर्ने नौमुरे गाउँको नामबाट यो जलविद्युत आयोजनाको नामाकरण गरिएको हो । प्यूठानको हंसपुर र अर्घाखाँचीको जलुके गाविसमा आयोजनको संरचना क्षेत्र पर्छ । झिम्रुक र माडी खोलाको दुई किलोमिटर तल  नौमुरे आयोजना स्थल छ । यसबाट खुख्खायाममा पनि  २४५ मेगावाट विद्युत निकाल्न सकिने अध्ययन टोलीले प्रतिवेदन तयार पारेको छ ।
९० मिटरको ड्याम बाँधेर नौमुरेलाई जलासय युक्त बनाउने अध्ययन प्रतिवेदनमा उल्लेख छ । भालुभावाङ्गमा रिरेगुलेटिङ्ग (सहायक बाँध) निर्माण गरेर कपिलबस्तुमा सिँचाइ लैजाने गरि  जल तथा उर्जा आयोगले अध्ययन गरेको छ  ।
नेपालको कपिलबस्तुको ४० हजार हेक्टर जग्गामा सिँचाइ पुर्याउने राम्रो विकल्पका रुपमा नौमुरेलाई अघि सारिएको छ । तर, भारतले विजुली मात्र उत्पादन हुने गरी बनाउन  प्रस्ताव गरेको छ र पानी सुरइ नाका हुँदै उत्तर प्रदेशमा लैजान खोजेपछि नेपालले विरोध गरेको छ ।
यसरी बाँध बाँधिएको स्थलबाट पानी कपिलबस्तुमा लैजाँदा आफ्नो भूभागमा पानी कम हुने भएकाले भारतले नदी प्रवाहलाई बढी जोड दिँदै आएको थियो । भारतलाई पानी दिन नसकिने भन्दै नेपाल सरकारले ०७१ साउनमा  आयोजनाको काम आफै अघि बढाउने बतायो ।
भारतले भने अनुसार भएमा झिम्रुक र माडी नदी मिसिएर बनेको राप्ती नदी भालुबाङ हुँदै पश्चिम तर्फ बग्ने बहाव रोकिने छ । जसबाट राप्ती नदीको पानीबाट सिँचाइ हुदै आएको हजारौं हेक्टर जमिन सुक्खा हुनेछ ।  त्यसैले दाङ देउखुरीका स्थानीय बासिन्दाले त्यसको विरोध गर्दै आएका छन् । उनीहरुले संघर्ष समिति पनि गठन गरेका छन् ।

﻿
२२ पुस, काठमाडौं । राजधानीका सडकहरुमा शुक्रबार ट्राफिक जाम उच्च छ । जमल, रत्नपार्क, सिंहदरबार, पुतलीसडक क्षेत्र त झनै जामले अस्तव्यस्त नै छ । कारण हो, विपक्षी दलको आमसभा, त्यो पनि काठमाडौंको प्रदर्शनीमार्गस्थित मूल सडकमै मञ्च ठड्याएर ।
नेताहरुले भाषण गर्ने काठमाडौंको खुल्लामञ्चचाहिँ कता गयो ? खुल्लामञ्च छाडेर गाडी गुड्ने सडकमै किन बनाइयो मञ्च ? किनभने राजधानीमा रहेको एकमात्र खुल्लामञ्च दलका नेताहरुले बेचेर खाइसके भन्दा पनि फरक नपर्ला ।

यो खुल्लामञ्च त्यही हो, जहाँ ०४६ सालको परिवर्तनपछि गिरिजा, गणेशमान र मदन भण्डारीहरुले भाषण गर्थे । मदन भण्डारीले भाषण गरेर राजालाई समेत हाँक दिएको यही खुल्लामञ्च हो । तर, अहिले केपी ओली खुल्लामञ्चबाट विकासका भाषण गर्न सक्ने अवस्थामा छैनन् । उनी खुल्लामञ्च छाडेर सर्वसाधारणले आवत-जावत गर्ने सडकमा ओर्लिएका छन् । तैपनि नेताहरु विकास र समृद्धिका हाँक दिन अलिकति पनि हिच्किचाउने गरेका छैनन् ।
आफैंले भाषण गर्ने खुल्लामञ्चको सुरक्षा गर्नुपर्छ भन्ने चेत नभएर वीच सडकमा आमसभा गर्ने यी नेताहरुले कसरी लोकतन्त्र जोगाउलान् ? खुल्लामञ्चमा रमाइलो मेला लगाएर सडकमा भेला आयोजना गर्ने नेताहरुलाई खुल्लामञ्चले गिज्याइरहेको छैन र ? यो प्रश्न त्यति सामान्य छैन, जति हेर्दा लाग्छ ।
नेताहरुले भाषण गर्ने खुल्लामञ्चमा अहिले रमाइलो मेलाका सामानहरु राखिएको छ । त्यसैले दलका नेताहरु खुल्लामञ्चको साटो सर्वसाधारणले आवत-जावत गर्ने सडकको वीच भाग ओगेटेर मञ्च निर्माण गर्नतिर लागेका हुन् । मानौं, हाम्रा नेताहरुका लागि सडक नै खुल्लामञ्च हो, जनताको आवत-जावत गर्ने अधिकार भर्सेलामा परे पनि परोस् !
धेरैलाई थाहा छ- आजभोलि दलहरुलेे गर्ने आमसभा, सभा र सार्वजनिक कार्यक्रम खुल्लामञ्चमा नभएर प्रायः सडककै हुन्छ । झन बिपक्षी दलहरुको संयुक्त सभा भनेपछि सडक त कब्जा हुनै नै भयो । सर्वसाधारणलाई मर्का पर्ने गरी काठमाडौंको घण्टौंको जामलाई तेब्बर बनाउने काम यस्तै कार्यक्रमहरुले गर्दै आएका छन् । यसले नागरिकलाई कति सास्ती दिन्छ भन्ने उनीहरुलाई के को मतलब ?
कुनै समय काठमाडौंको खुलामञ्च राजनीति गर्नेहरुको ‘जक्शन’ जस्तै थियो । यही खुलामञ्चमा हुने राजनीतिक कार्यक्रममा भाषण गरेर धेरैले राजनीतिक उचाइलाई बढाए । तर, आजभोलि खुलामञ्चमा खासै राजनीतिक कार्यक्रम हुँदैनन् । होस् पनि कसरी ? खुल्लामञ्च त अतिक्रमण भइसक्यो ।
ताक परे नेताहरुले हाम्रो देशका नदीनालाहरु समेत बेचेर खाने गरेका छन् । अहिले राष्ट्रवादको कुरा गर्नेहरुले पनि महाकाली भारतलाई सुम्पिएकै हुन् । दलालले नेपाली युवाहरुलाई खाडी मुलुकमा बेचिरहेका छन् । नेपाली चेलीहरु भारतका शहरमा बेचिँदैछन् । काठमाडौंबाट दिनदहाडै मानिस अपहरण गरेर भारत पुर्‍याई मृगौला बेच्ने गरिन्छ । यस्तो अवस्थामा एउटा भएको खुल्लामञ्च बेचेर खाइयो भन्दा खासै अचम्म नहोला ।
काठमाडौं महानगरपालिकाले कमाउने लोभमा समय-समयमा खुल्ला मञ्चमा रमाइलो मेला चलाउन अनुमति दिँदै आएको छ । पुरानो बसपार्कमा काठमाडौं टावर बन्ने भएपछि बसपार्क पनि यतिबेला खुलामञ्चभित्रै सारिएको छ ।
त्यसपछि आधा खुम्चिएको खुलामञ्चमा राजनीतिक कार्यक्रम शुन्य हुन थालेको छ । अब यहाँ सडक बनाउने तयारीसमेत भइरहेको छ ।
अहिले दलहरुले खुलामञ्चमा कार्यक्रम नै गर्न छाडेका छन् । विगतमा यही खुल्ला मञ्चमा ५०/६० हजार मानिसहरु अटाउँथे । तर, खुलामञ्च लगायतका ठूला स्थानमा कार्यक्रम गर्दा कार्यकर्ताको उपस्थिति कमजोर देखिने डरले पनि दलहरु सडकमै कार्यक्रम गर्न रुचाउन थालेका छन् । तर, यसको असर भने समग्र काठमाडौं उपत्यकाको ट्राफिक ब्यवस्थापनमा पर्ने गरेको छ ।
कसैको स्वीकृति चाहिन्न, जसले जे गरे पनि हुन्छ !
सडकमा कार्यक्रम गर्न कसैको स्वीकृति लिने चलन छैन । ट्राफिकलाई यहाँ कार्यक्रम गरिँदैछ है भनेर जानकारी गराइदिए पुग्छ । ट्राफिकले पनि राजनीतिक दलले भनेपछि छेकबार र सुरक्षाको तयारी गर्छ । नेपाल प्रहरी सुरक्षाका लागि तैनाथ भइहाल्छन् ।
खुलामञ्चमा विहीबारसम्म रमाइलो मेला नै चलिरहेको थियो । एमालेले राष्ट्रवादी भाषण गर्न नपाएको नेपाल-भारत सांस्कृतिक महोत्सवको नाममा गरिएको मेलामा रोटे पिङसहितका बाल मनोरञ्जनात्मक समाग्री जोडिएका थिए । त्यसैलाई चलाएर आयोजकले राम्रौ पैसा उठायो ।
महोत्सव चलाउन अनुमति दिने निकाय काठमाडौं महानगरपालिकाका एक उच्च अधिकारी खुलामञ्चबाट रमाइलो मेला हस्पक्षेप गरेर हटाइएको बताउँछन् ।
‘वर्षैपिच्छे हुने नेपाल-भारत सांस्कृतिक महोत्सव भनेर त्यहाँ कार्यक्रम गर्न अनुमति दिइएको थियो । तर, पिङहरु नै जोडेर मेला चलाइएको गुनासो आएपछि सबै सामान जफत गरेका छौं’ ती अधिकारीले भने, ‘अब जरिवाना गराएर मात्रै मेला आयोजकलाई सामान लैजान दिन्छौं ।’
मेला स्थगित गराइए पनि ती समानहरु अझै खुलामञ्चमै अलपत्र छन् । यी समानहरु कहिले हट्छन् भन्ने अनिश्चित छ ।
कसले दिन्छ अनुमति ?
ती अधिकारीले सडकमा हुने कार्यक्रमबारे भने महानगरपालिकालाई कुनै जानकारी नहुने बताए । उनले राजनीतिक दलका कार्यक्रममा महानगरले हस्तक्षेप गर्न नसक्ने बताउँदै नागरिकलाई पर्ने अप्ठेरोमा दलहरु नै जिम्मेवार बन्नुपर्ने बताए ।
दलहरुले खुलामञ्चमा कार्यक्रम गर्न चाहे कुनै रोकतोक नहुने उनको भनाइ छ । तर, दलहरुले पनि खुलामञ्चलाई बहिस्कार गर्न थालेका छन् । रोडमा कार्यकर्ता अट्ने स्थिति देखेका दलले खुलामञ्चमा मान्छे नै नहट्ने कुतर्क गर्न थालेको महानगरका अधिकारी बताउँछन् ।
एमालेले पनि यही तर्क गर्दै खुल्लामञ्चको साटो सडकलाई रोजेको हो ।
‘यो समस्या निर्वाचित जनप्रतिनिधि आएपछि पनि समाधान हुने खालको छैन’ महानगरका अर्का अधिकारी भन्छन्- ‘रोडमा कार्यक्रम गर्न सक्दैनौं भनेर सरकारले पनि बोल्न सक्दैन । स्थानीय निकाय कसरी बोलुन् ।’

﻿
२४ कात्तिक, काठमाडौं । प्रधानमन्त्री पुष्पकमल दाहाल प्रचण्डले दुश्मनले अहिले पनि माओवादी नेताहरुलाई बदमान गर्ने र मार्ने षड्यन्त्र गरिरहेको बताएका छन् । तर, पार्टीका नेता-कार्यकर्ताहरु सशस्त्र द्वन्द्वकालमा जस्तो नेतृत्वको रक्षामा नउत्रिएको उनको गुनासो छ ।
अखिल क्रान्तिकारीको अगुवा कार्यकर्ता भेलालाई सम्बोधन गर्दै माओवादी अध्यक्षसमेत प्रचण्डले द्वन्द्वकालको फौजी आक्रमणलाई सम्झिए । दुश्मनहरुले नेताहरुको टाउको काटेर ल्याउ भन्दा आफूहरुले फौजी हमला गरेर त्यसको जवाफ दिने गरेको प्रधानमन्त्रीले बताए । उनले भने- राक्षस एवं दाह्रा नङ्ग्रा भएको जस्तो देखाइन्थ्यो, नेतृत्वको टाउको काटेर ल्याउ भन्दा घृणा होइन, गर्व महसुस हुन्थ्यो । तर, अहिले कन्फ्यूजजस्तो देखिएको छ ।’
माओवादी अध्यक्ष प्रचण्डले कार्यक्रममा भने- दुश्मन प्रष्ट छ र फेरिएको छैन । तर, हामी फेरिएका छौं र गल्ती यहीँ भएको छ ।’
माओवादीले भरुवा बन्दुक चलाउँदा दुश्मनले मेसिन गन हानेको जस्तो भएको प्रचण्डको विश्लेषण छ । विगतमा दुश्मनले चलाएको भ्रम चिर्दा आनन्द मान्ने आफ्ना नेता कार्यकर्ताहरु अहिले आपसमा झगडा गर्न लागेको भन्दै प्रचण्डले असन्तुष्टि जनाएका छन् ।
पार्टी नेतृत्वको सरकारविरुद्ध भएको प्रचारविरुद्ध माओवादी कार्यकर्ताले चलाएको गोली (प्रतिकात्मक) सकिएको जस्तो भएपछि म्यागजिन भर्न यो प्रशिक्षणले काम गर्ने उनले बताए ।
म त अहिले ६२ मात्र हो …
प्रधानमन्त्रीले आफू अझै बुढो नभएको बताए । उमेरले नभई विचारले बुढो नहुने भन्दै उनले भने, विचारकै कारण मओत्सेतुङले ७२ वर्षको उमेरमा सांस्कृतिक क्रान्ति गर्नु परेको थियो । म त अहिले ६२ वर्षको मात्रै भएको छु, अनि म कसरी बुढो भएँ ?
आफूभन्दा ५/६ वर्ष कान्छाचाँहि युवा भनेकोमा उनले व्यंग्य गरे । सम्बोधन अन्त्य गर्दै गर्दा प्रधानमन्त्री प्रचण्डले भने- म के सोचिरहेको छु भने लास्ट पर्‍यो भने नयाँ क्रान्ति सुरु गर्छु ।’
प्रचण्डले ल्याएको भन्दै एमालेले नमान्न पनि सक्छ
प्रधानमन्त्री प्रचण्डले आफू एक/दुई दिनभित्रै संविधान संशोधन प्रस्ताव दर्ता गर्ने तयारीमा रहेको बताए ।
दुई तिहाई नभई संविधान संशोधन हुन नसक्ने भएकाले आफू सबैको सहमतिमा अघि बढ्न चाहेको उनले बताए । उनले भने, म यसरी दर्ता गर्न खोज्छु कि हुन्न भन्न नमिलोस् ।’ उनले अघि भने, तर, प्रचण्डले ल्याएको भनेर नमान्न पनि सक्छ । तर, यसले उहाँहरु जस्तो देखिनु भएको छ, त्यो होइन रहेछ भनेर जनताले बुझ्नेछन् ।’
उनले अख्तियार प्रमुख लोकमान सिंहविरुद्ध दर्ता भएको महाअभियोग प्रस्ताव संसदको प्रक्रिया अनुसार अघि बढ्ने भन्दै आफूले कांग्रेसलाई समेत सहमतिमा लिन चाहेको बताए ।
माओवादी अध्यक्ष समेत रहेका प्रचण्डले अब छिट्टै चुनावको मिति घोषणा हुने जानकारी दिए । त्यो चुनाव माओवादीले जित्नु पर्ने तर, यहि तरिकाले जितिँदैन भन्ने स्थानीय नेता कार्यकर्ताले भनेको भन्दै उनले तयारीमा जुट्न कार्यकर्तालाई निर्देशन दिएका छन् ।
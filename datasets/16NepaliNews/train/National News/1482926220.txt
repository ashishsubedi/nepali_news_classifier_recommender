
﻿
१३ पुस, गुल्मी । भूकम्प गएको झण्डै २० महिनापछि गुल्मीमा पुनर्निर्माणका लागि इन्जिनियरहरु गाउँ-गाउँमा परिचालित गरिएको छ । ति इन्जिनियरहरु पुस १४ गतेदेखि पीडितहरुको घर दैलोमा पुग्नेछन् ।
गुल्मीमा ७ हजार ४ सय ८८ घरधुरी भूकम्प पीडित रहेको तथ्यांक छ । प्राविधिकहरुले ४५ दिनभित्र प्रमाणिकरणको काम सक्ने लक्ष्य राखिएको छ ।
यसअघि जिल्लाका प्राविधिकहरुले रातो र पहेँलो कार्ड मार्फत क्षति भएका संरचनाको प्रमाणीकरण गरेका थिए । यसअघि रातो र पहेलो जुनसुकै कार्ड पाएका घरधुरीलाई केन्द्रबाट आउने ईन्जिनियरहरुले नयाँ मापदण्डअनुसार प्रमाणीकरण गर्ने लगत संकलन व्यवस्थापन कार्यालयका प्रमुख टुकप्रसाद पोखरेलले जानकारी दिए । ‘अबको प्रमाणीकरण नै अन्तिम र पुनर्निर्माणको काम थालनीको चरण हुन्छ,’ पोखरेलले भने ।
त्यस कार्यका लागि भूकम्प प्रभावित आवास पुनर्निर्माण कार्यक्रमका लागि जिल्ला लगत संकलन व्यवस्थापन कार्यालय समेत सदरमुकाम तम्घासमा स्थापना भएको छ ।
प्रमुख जिल्ला अधिकारी कृष्णप्रसाद ढुंगानाले भने, ‘यो कामको थालनीबाट कोही अन्यायमा पर्ने छैनन् । यसर्थ पनि यस कार्यालाई छिट्टो सफल पार्न सबैको सहयोगको जरुरी छ ।’
-अनिल खत्रीबाट
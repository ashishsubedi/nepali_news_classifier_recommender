
﻿सधैँको कचकच, सधैँको शारीरिक प्रताडना । सहनुको पनि सीमा पो हुन्छ । एक दिन होइन, दुई दिन होइन । हरेक दिन एकैखाले प्रताडना सहनुपर्ने, कति सहने ?
समाजमा मान-इज्जत कमाउँदै गए पनि घरभित्र निरीह थिएँ । मलाई घरमै घुँटघुट ओढेर बसन बाध्य पारिन्थ्यो । अफिसबाट फर्कदा प्राय रक्सी पिएरै आउँथे । घरमा आएपछि चरित्रहीन भएको आरोप लगाउँदै पिट्न झम्टन्थे ।
‘तँ बाहिर अरुसँग सुत्न जान्छेस् । ‘ झाजी भन्थे-‘तर मसँग सुत्दा तेरो इज्जत लुटेको हुन्छ ?’
‘हेर, पशुले पनि यस्ता कुरा ख्याल गर्छ । तिमी त मान्छे हौं । तिम्रो त्यसबेला आफ्नो चेतना किन हराउँछ  ?’ प्रत्युत्तर दिन्थेँ-‘म कुनै वेश्या त होइन, यसरी लुट्ने अधिकार कसैलाई छैन ।’
‘म बिरामी पर्दा उपचार नगर्ने, अनि तिम्रो क्षणिक सुखका लागि म तिमीसँग किन सुत्ने ?’ म प्रतीकात्मक असहमति जनाउँथे । तुरुन्तै उनी मलाई आक्रमण गर्थे । सिरकको रुवा धुल्याए जसरी धुल्याइन्थ्यो । यी सबै क्रियाकलाप हेरिरहेका परिवारका अन्य सदस्य चुइँक्क बोल्दैनथे । उनीहरु पनि मसँगै रुन्थे । तर, प्रतिकार गर्न सक्दैनथे ।
अनावश्यक उत्तेजनामा गरिने यौन सम्बन्धहरुलाई रोक्न खोज्थेँ । आफू परिपक्व हुनुपूर्व नै अस्मिता लुटाएकाले होला, त्यसका नकारात्मक प्रभावहरु विस्तारै रोग बन्दै थिए । मेरो शरीरले यस्तो कार्य सहन पनि गर्दैनथ्यो । हरेक सम्पर्क पीडादायी हुन्थ्यो । आखिर आपसी सहमतिमै बच्चा पनि नजन्माउने निर्णय भएको थियो ।
हरेक भेटमा आँवैले एउटा बच्चा चाहिन्छ भन्नुहुन्थ्यो  । हामी बुटवल गएका बेला महिला सम्वन्धी डाक्टरकहाँगएर जँचाउन आँवैले ढिपी गर्नुभयो । झाजीलाई लिएर जँचाउन गएकी थिएँ । त्यहाँ डा. मिरा थापाले मलाई जाँच गर्नुपूर्व अन्य पनि जाँच आवश्यक भएको बताइन् । के-के जाँच गर्ने भनेर टिपेर दिएकी थिइन् । कागज लिएर झाजी तिनाउ प्रयोगशाला जँचाउन गए । उक्त जाँचको रिपोर्ट आउँदा झाजीमा बच्चा जन्माउन सक्ने शक्ति नभएको भनेर लेखिएको थियो ।
उक्त रिपोर्ट आएपछि सबैको मुख बन्द भएको थियो । मलाई भने त्यो रिपोर्ट अति महत्वपूर्ण भएको थियो । भोलिका दिनमा आवश्यक पर्न सक्ने ठाँनेकी थिएँ । त्यसैले मैले त्यसलाई सुरक्षित साथ राखेँ । म जतिबेला पनि झोलामा नै लिएर हिँड्थे । कुनै पनि बेला प्रमाणका रुपमा पेस गर्न आवश्यक हुनसक्छ भन्ने लागिरहन्थ्यो ।
खासमा मलाई बच्चा आवश्यक नै थिएन । आफू बिरामी भएकाले जन्मेका सन्तान पनि रोगी हुन सक्थे ।
फेरि झाजीका छोराछोरीको रेखदेखको जिम्मा मेरो थियो । छोरा भए दाइजो ल्याउँथे होला । छोरी भएको भए विष खुवाएर मारिदिन्थे वा दाइजो नभएको निहुँमा जलाएर वा पासो लगाएर मारिदिँन्थे । मैले तराईमा हुन सक्ने सम्भावनाका घटना थुप्रै देखेको थिएँ । अनि किन त्यसैलाई हुँडलेको हुँडल्यै गर्ने ? तर, हरेक दिन जबर्जस्ती सहनुपर्ने हुन्थ्यो । यस्तो रात दिनको पीडा सहनुभन्दा त मर्नु नै बेस भन्ने निर्णयमा पुगेँ ।
उनी जबर्जस्ती गर्थे । आफ्नो काम सिध्याएर आरामले सुत्थे । आफू भने त्यसै कारणले रोइरहेकी हुन्थेँ । त्यसले उनलाई कुनै असर पार्दैनथ्यो । त्यसैले मैले कनैलका बियाँ खाने निर्णय गरेँ । उज्यालो कहिले होला र कनैलका बियाँ खोज्न जाउँला भनेर रातभरि छटपटाएँ ।
सासूले मलाई मर्ने कुरा नगर भनेर सम्झाउनुहुन्थ्यो । तर, आफ्नो छोरालाई भने कहिल्यै बानी सुधार भनेको सुनिनँ, वास्तवमा घरका सबै झाजीसँग डराउँथे । कसैले पनि उनको कमजोरी औँल्याउन त के, ठाडो शीरसमेत गर्न सक्तैँनथे ।
म जीवनसँग थाकिसकेकी थिएँ । बाँच्ने रहर नै मरिसकेको थियो । संसारमा मेरो भन्ने केही छैन जस्तो लाग्थ्यो । जहाँ गए पनि, जे गरे पनि मलाई मेरो विगत र वर्तमानको दुःखले छाँयासरी कहिल्यै छाड्दैथ्यो ।
यसरी पीडामात्र सहनुपर्छ भने म बाँच्नुको कुनै अर्थ छैन जस्तो लाग्थ्यो । यस हालतसँग सधैँ सम्झौता गरेर बाँच्नुभन्दा त मर्नु नै बेस भन्ने निर्णय गरें ।
झाजी खाना खाएर अफिस हिँडे । म पनि कनैलको बियाँ खोज्न खेततिर लागेँ । निकैबेर खोजेपछि चारवटा कनैलका फल जम्मा पारेँ । म जतिसक्दो चाँडो कनैल खान चाहन्थेँ ।
(शारदा भुसाल झाको हालै प्रकाशित आत्मकथा ‘धरातल’बाट)
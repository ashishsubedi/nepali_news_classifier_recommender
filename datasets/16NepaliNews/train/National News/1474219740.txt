
﻿
२ असोज, काठमाडौं । एउटा भनाइ छ, आँगनको अवस्थाले त्यो घरका मानिस कति सफासुग्घर छन् भन्ने परिचय दिन्छ । झ्यालमा लगाइएको पर्दा, भान्छाको सरसफाइ, ट्वाइलेट-बाथरुमको अवस्थाले त्यो घरमा बस्ने मानिसहरुको सोँच र व्यवहार कस्तो छ भनेर सहजै अनुमान गर्न सकिन्छ भन्ने भनाइ छ ।
त्यसो भए सभ्यताको पाठ सिकाउने देशकै प्रमुख प्रशासनिक निकाय सिंहदरवारको हालत कस्तो होला ? हामी यसको खोजीमा सिंहदरवार परिसरमा छिर्‍यौं ।
हरेक बर्ष देशको व्यापार घाटामा बृद्धि भइरहेको छ । हरेक बर्ष निर्यात घट्दै जानु र आयात हुने बस्तुको प्रकार र संख्या बढ्दै जाँदा देशको व्यापार असन्तुलित बन्दै गइरहेको छ । उसो भए नेपालको व्यापार र उद्योग धन्दा अधोगतितिर किन गइरहेको छ भन्ने जान्न कहाँ जाने त ?
गत शुक्रबार देशको उद्योग धन्दाको विकास गर्न नीति र रणनीति बनाउने उद्योग मन्त्रालय र अन्तर्राष्ट्रिय व्यापारलाई सन्तुलित गराउँदै राष्ट्रिय व्यापारलाई नाफामा लैजान रणनीति अनुसार नीति निर्माण गर्ने वाणिज्य मन्त्रालय पुग्यौं ।
सिंहदरबारको पश्चिम तर्फको कुनामा एउटै भवनमा रहेका छन्, यी दुवै मन्त्रालय । र मन्त्रालयवीच काममा पनि उस्तै अन्तरसम्वन्ध रहेको छ ।
उद्योग मन्त्रालयले नेपालमा उद्योगधन्दा विकास गर्ने काम गर्छ र त्यहाँबाट उत्पादित बस्तु अन्तर्राष्ट्रिय बजारमा पुर्‍याउने काम वाणिज्य मन्त्रालयले गर्छ । तर, यस्तो महत्वपूर्ण मन्त्रालय पुग्दा त्यहाँको अवस्था यस्तो देखियो ।


पश्चिम तर्फबाट मन्त्रालय प्रवेश गर्ने बाटो पुराना कागज, फर्निचर र चुरोटका ठुटाले भरिएका थिए । उक्त बाटो हुँदै माथिसम्म पुग्दा फोहोरले मात्र भरिएको थियो । भर्‍याङका खुड्किलाहरूमा तासका पत्तिहरु पनि यत्रतत्र छरिएका थिए।

त्यस पश्चात हामी मन्त्रालयको दक्षिणतर्फको मुख्य गेटतर्फ लाग्यौँ । मुख्य गेटमाथि नेपालको राष्ट्रिय झण्डा फर्फराइरहेको थियो । त्यसभन्दा तल लेखिएको थियो, ‘उद्योग मन्त्रालय/वाणिज्य मन्त्रालय’ । त्यहाँ पुगेर उँभिदा मन्त्रालयका भवनका झ्यालहरुबाट टेलिफोनका तारहरु झुण्डिरहेको देखियो । मन्त्रालय प्रवेश गर्ने बाटोमा थुपारिएको फोहोर र मुल गेटमा तुन्रुङ भुण्डिरहेका तारले मन्त्रालयको हविगतलाई प्रष्ट्याइरहेको थियो ।

मन्त्रालय छिर्दा उद्योगमन्त्री नविन्द्रराज जोशी क्याविनेट बैठकमा भाग लिन बाहिरिदै थिए । उनले यस विषयमा पछिमात्र बोल्ने प्रतिक्रिया दिए ।


मन्त्रालयका भर्‍याङका भित्ताहरुको अवस्था उस्तै उदेकलाग्दो थियो । भित्तामा पोतिएको रङ फुङ्ग उठेको थियो भने भूकम्पले चिरिएको भित्तो सामान्य मर्मत समेत गरेको पाइएन ।

यतिसम्म कि मन्त्रालयको सुन्दरताका लागि भर्‍याङका हरेक कुनामा गमलामा राखिएका विभिन्न थरी विरुवाहरु समेत पानीको अभावले ओइलाएका थिए भने केही सुकिसकेका थिए । मन्त्रालयका हरेक कुनामा थोत्रा, पुराना, ढुसी गन्हाएका फोहोर थुपारिएका छन् ।



तर मन्त्री, सचिव र विदेशी प्रोजेक्ट बसेका कोठाहरुका रुपरंगहरु भने निकै सुन्दर देखिन्थ्यो । कार्यकक्षभित्र बसेर कस्ता काम हुन्थे र हुन्छन्, हेर्दै जाने कुरा हो, झट्ट हेर्दा भने सुन्दर थियो ।

को-को हुन् ती मन्त्रालयका नेतृत्वकर्ता ?
वाणिज्य मन्त्रालयमा मन्त्री रोमी गौचन थकाली छन् भने ङइन्द्रप्रसाद उपाध्याय सचिव छन् । मन्त्री गौचन नेपाली कांग्रेसका नेता हुन् । यस्तै उद्योग मन्त्रालयमा मन्त्री नविन्द्रराज जोशी छन् । उनी पनि कांग्रेसका नेता हुन् । सचिवमा शंकर कोइराला छन् ।
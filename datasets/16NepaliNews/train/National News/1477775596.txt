
﻿इनरुवा, १३ कार्तिक । कोशीटप्पु वन्यजन्तु आरक्षका दुई अर्नाको ज्यान गएको छ । आरक्षबाट निस्किएको अर्नाले दुःख दिन थालेपछि स्थानीयले धान सुरक्षाकालागि लगाएको विद्युत तारको करेन्ट लागेर २ ओटा अर्नाको मृत्यु भएको हो ।
सप्तरीको कञ्चनरुप नगरपालिकाको वडा नम्वर–१० को घोघनपुरमा २ अर्नाको करेन्ट लागेर मृत्यु भएको आरक्षले जनाएको छ । अर्ना धान खान पसेपछि स्थानीय किसान बद्र्रि शाह लगायतकाले लगाएको विद्युतिय तारमा करेन्ट लागेर अर्नाको ज्यान गएको स्थानीयले बताएका छन् ।
अर्नाको मृत्यु भएपछि आरक्षका संरक्षण अधिकृत श्यामप्रसाद शाह र आरक्ष सुरक्षार्थ खटेको नेपाली सेनाको टोलीले घट्ना स्थल पुगेर जानकारी लिएको कोशीटप्पु मध्यवर्ती क्षेत्र ब्यवस्थापन समितिका अध्यक्ष बिरेन्द्र यादवले जानकारी दिए । आरक्षमा रहेको जंगली जनावरको आतङ्क बढेपछि किसानहरुले धान सुरक्षका लागि विद्युत प्रवाह हुने तार जडान गरेको र सोही विद्युतमा करेन्ट लागेर अर्नाको मृत्यु भएको अध्यक्ष यादवको अनुमान रहेको छ ।
आरक्षको बन्यजन्तुलाई कसैले मारे वा सिकार गरेको खण्डमा बन्यजन्तु संरक्षण तथा आरक्ष ऐन अन्तर्गत दश वर्षसम्म कैद र ४० हजारदेखि ७५ हजार रुपियाँ सम्म जरीवाना हुने कानुनी व्यवस्था रहेको संरक्षण अधिकृत श्याम शाहले जानकारी दिएका छन् ।

﻿प्रधानमन्त्री सुशील कोइरालाको असोज पहिलो साता न्युयोर्कमा हुने राष्ट्रसंघीय महासभामा पुगेर संविधान जारीसँगै सल्टिएको राजनीतिक संक्रमणको जानकारी गराउने इच्छा संवैधानिक प्रावधानले तगारो बन्& ने देखिएको छ। असोज ३ गते संविधान जारी भएपछि कोइरालाले राजीनामा नगरे पनि असोज १० गते उनको प्रधानमन्त्रीको पद स्वतः अन्त्य हुन्छ। महासभा असोज ८ देखि १० गतेसम्म चल्ने भएकाले महासभामा गए भने त्यहाँ हुँदै कोइरालाको प्रधानमन्त्रीको हैसियत गुम्नेछ।
 
संविधानको धारा २ सय ९२ को उपधारा २ मा संविधान घोषणा भएको एक साताभित्र प्रधानमन्त्रीको निर्वाचन गरिसक्नुपर्ने बाध्यात्मक व्यवस्था छ। यो व्यवस्थाले कोइरालाले इच्छा व्यक्त गरे पनि राष्ट्रसंघीय महासभामा भाग लिन जान पाउने कानुनी आधार हुनेछैन। महासभा ८ देखि १० गतेसम्म चल्ने र कोइरालाको प्रधानमन्त्रीको पद असोज १० गते जाने भएकाले पनि उनले महासभामा भाग लिन पाउने कानुनी हैसियत हुँदैन।
 
&#39;यो संविधान प्रारम्भ हुँदाका बखत व्यवस्थापिका संसद्को अधिवेशन चलिरहेको रहेछ भने यो संविधान प्रारम्भ भएको मितिले र अधिवेशन चलिरहेको रहेनछ भने संसद् अधिवेशन घोषणा भएको मितिले सात दिनभित्र राजनीतिक सहमतिका आधारमा प्रधानमन्त्रीको निर्वाचन सम्पन्न गरी निजको अध्यक्षतामा मन्त्रिपरिषद् गठन हुनेछ&#39;, नयाँ संविधानको धारा २ सय ९२ को उपधारा २ मा भनिएको छ। 


﻿
८ माघ, काठमाडौं । बैंक तथा वित्तीय संस्थालाई बलियो बनाइ निक्षेपकर्तालाई ढुक्क हुने अवस्था सिर्जना गर्नका लागि बैंक तथा वित्तीय संस्था सम्बन्धी कानून (बाफिया)मा संशोधन तथा एकीकरण गर्न विधेयक ल्याइएको सरकारी अधिकारीहरुले बताएका छन् ।
बाफियामा संशोधन तथा एकीकरण गर्न ल्याइएको विधेयकमाथि दफावार छलफलका लागि शुक्रबार सिंहदरबारमा बसेको व्यवस्थापिका संसदको अर्थ समिति अन्तर्गतको उपसमितिको बैठकमा अर्थ मन्त्रालयका सचिवद्वय लोकदर्शन रेग्मी र राजन खनाल तथा नेपाल राष्ट्र बैंकका गर्भनर डा. चिरञ्जिवी नेपालले अन्तर्राष्ट्रिय बैंकिङ पद्धतिअनुसार बाफिया संशोधन गर्न खोजेको बताए ।
उनीहरुले अन्तर्राष्ट्रिय मुद्रा कोषको सुझाव तथा वासेलका सिद्धान्तअनुसार विधेयकमा संचालक र प्रमुख कार्यकारी अधिकृतको पदावधि तोकिएको बताए ।
विधेयकबारे अर्थ मन्त्रालय र राष्ट्र बैंकको एउटै धारणा रहेको भन्दै हचुवाका आधारमा नभइ निकै अध्ययन र अनुसन्धान गरेर विधेयक तयार पारिएको उनीहरुको भनाइ थियो ।
उपसमितिले बाफिया संशोधनका लागि ल्याइएको विधेयकमाथि आइतबार बैंकर्स, बैंकका संचालक, तथा नेपाल उद्योग वाणिज्य महासंघ र नेपाल उद्योग परिसंघका पदाधिकारीहरुसँग छलफल गर्ने निर्णय गरेको छ ।
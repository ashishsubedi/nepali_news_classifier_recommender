
﻿राजविराज, १० माघ । अत्यधिक चिसोका बावजुद पनि सप्तरीको कोशी व्यारेजलगायतका जलासयहरुमा नुहाएर आइतवार पुसी पुर्णिमा भव्यताका साथ मनाईएको छ ।
भारदह गाविस वडा नम्वर–१ स्थित कोशी ब्यारेजमा बिहानैदेखि कोशी स्नान तथा मेला भर्न आउनेहरुको घुइँचो लागेको थियो । व्यारेजमा सप्तरी, सिरहा, सुनसरी, भारतको पुर्णिया, लौकही, मधुवनीलगायतका जिल्लाहरुबाट कोशी स्नान गर्न आएका थिए । निरन्तरको बन्द हड्तालका कारण यातायातका साधनहरु  नचलेका कारण बिहानैदेखि बैलगाडा, मोटरसाइकल, रिक्सा, साइकलसहितका अन्य सवारीसाधनबाट मेला भर्न तथा कोशी स्नानका लागि आउनेहरुको दिनभरी घुइँचो लागेको थियो ।
कृषि मेलाको रुपमा समेत चिनिने यो मेलामा कृषि औजारका साथै घरेलु प्रयोजनमा प्रयोग हुने हस्त निर्मित सामग्रीहरुको खरिद बिक्रीका लागि महत्वपूर्ण मानिन्छ । सप्तरीको हनुमाननगर, ईटहरी विष्णुपुर, मेगदीन चौरीया, पथरी, झण्कट्टा, मलकोर लगायतका स्थानहरुमा समेत भव्य मेला लागेको थियो । 
पुस महिनाको शुक्ल पुर्णिमाका दिन कोशी स्नान गरेपछि पापबाट मुक्ति पाउने तथा गंगास्नान गरे सरह हुने जनविश्वास रहेको छ । यस दिन बिहानै कोशी लगायतका जलाशायहरुमा नुहाएर मिठोचाखो खाने चलन रही आएको छ । पुसी पूर्णिमाका दिन जलाशायहरुमा नुहाए पापबाट मुक्ति पाउने र गंगास्नान गरे सरह हुने जनविश्वास रहँदै आएको छ । भुजा, च्यूरा, पुरी, तरकारी, जेरी सहितका मिठाईहरु यस दिन मुख्य रुपमा खाइन्छ ।
कोशी नदीलाई कौशिका माताको रुपमा पूजा गर्ने चलन अनुसार यस दिन कोशीमा नुहाएर मात्र खानेकुरा खाए हरेक इच्छा पूरा हुने धार्मिक विश्वास पनि रहँदैआएको छ । 
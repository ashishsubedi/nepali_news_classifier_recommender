
﻿क्यालेन्डरैपिच्छे मनपरी बिदा उल्लेख 
नयाँ पत्रिकाकाठमाडौं, ६ चैत
आगामी वर्षका लागि सरकारले दिने सार्वजनिक बिदा गृह मन्त्रालयले स्वीकृत नगर्दै बजारमा वार्षिक क्यालेन्डर बिक्री हुन थालेका छन् ।
नेपाल सरकारले वर्षभरि पर्ने चाडपर्व र तिथिमितिको निक्र्योल गर्न तोकेको पञ्चांग निर्णायक समितिले स्वीकृत गरेपछि गृह मन्त्रालयले अन्तिम स्वीकृति दिन्छ । त्यसपछि मात्र वार्षिक क्यालेन्डर निकाल्ने गरिन्छ । तर, बिदाको टुंगो नलाग्दै व्यापारका लागि निकालिएका क्यालेन्डर बजारमा छ्यापछ्याप्ती पाइएका छन् ।क्यालेन्डरले फिाजायो भ्रम
त्यस्ता क्यालेन्डरमा सार्वजनिक बिदाका विषयमा फरक–फरक सूचना उल्लेख गरिएकाले आमनागरिक भ्रममा परेका छन् । त्यस्ता क्यालेन्डर बजारमा बिक्री हुन थालेपछि पञ्चांग निर्णायक समितिमा निवेदनसमेत पर्न थालेको छ । बुधबार रामकुमार शर्माले दिएको निवेदन २९ नम्बरमा दर्ता भयो । शर्माले निवेदनमा समाजमा भ्रम फैलाउने र पञ्चांग निर्णायक समितिलाई चुनौती दिने प्रकाशनलाई कारबाही गर्न माग गरेका छन् ।बजारमा छन्, यिनका क्यालेन्डर
अहिले बजारमा भुँडीपुराण प्रकाशन र दुर्गा साहित्य भण्डार प्रकाशक रहेका महाभारत भित्ते पात्रो, शुभकामना भित्तेपात्रो, दुर्गा सजिलो भित्तेपात्रो बजारमा पाइएका छन् । ती पात्रोमा पञ्चांग निर्णायक समितिका सदस्यसमेत रहेका ज्योतिष प्राणनाथ त्रिपाठी र ज्योतिष दिव्यपुरुष ढकालले आफूखुसी ढंगबाट बिदा उल्लेख गरेको पञ्चांग समितिमा दर्ता गराइएको निवेदनमा उल्लेख छ ।निर्णय नहुँदै ल्याएर कानुन मिचियो
पञ्चांग निर्णायक समितिका सदस्यसचिव सूर्यप्रसाद ढुंगेलले सरकारले बिदा निक्र्योल नगर्दै सार्वजनिक बिदा भनी रातो लगाएर क्यालेन्डर बजारमा आउनु गैरकानुनी भएको बताए । ‘सरकारले वार्षिक सार्वजनिक बिदा निक्र्योल गरेको घोषणा गरी सार्वजनिक बिदाको दिन भनेर रातो चिह्न लगाएर क्यालेन्डर निकाल्ने अधिकार कानुनले कसैलाई दिएको छैन,’ सदस्यसचिव ढुंगेलले नयाँ पत्रिकासँग भने, ‘गलत भएको छ । निस्कनु हुन्थेन । सरकार कमजोर भएकाले कारबाही नहुने हुँदा लुटतन्त्र मच्चिरहेको छ ।’गृह मन्त्रालयद्वारा बिदा स्वीकृतिमा ढिलाइ
ढुंगेलले बिदा हुने निश्चित रहेको एक वर्षका ५२ शनिबारलाई पनि सरकारले घोषणा नगर्दै रातो लगाएर क्यालेन्डर निकाल्ने अधिकार कानुनले कसैलाई नदिएको बताए । वार्षिक चाडपर्व कहिले पर्छ भन्ने लिस्ट पञ्चांग निर्णायक समितिले कात्तिकमा नै सरकारलाई उपलब्ध गराए पनि गृह मन्त्रालयले बिदा स्वीकृत नगरेको ढुंगेलले बताए ।
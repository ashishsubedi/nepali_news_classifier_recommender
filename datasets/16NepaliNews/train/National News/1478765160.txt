
﻿२५ कात्तिक,काठमाडौँ । नेकपा एमालेका नेता एव्म पूर्वसभामुख सुवास नेम्वाङले नेपाल–चीनबीच भएको सम्झौताको प्रभावकारी कार्यान्वयनका लागि राजदूतले समन्वयकारी भूमिका खेल्नुपर्ने बताएका छन् ।
नेपाल–चीन हिमालयमैत्री समाजले चीनका लागि नेपाली राजदूत लीलामणि पौड्याललाई बधाई तथा शुभकामना दिन आयोजना गरेको कार्यक्रममा उनले केपी ओली नेतृत्वको सरकारले चीनसँग गरेका सम्झौताहरुको प्रभावकारी कार्यान्वयनका लागि समन्वयकारी भूमिका निर्वाह गर्न राजदूत पौड्यालसँग आग्रह गरे ।
नेता नेम्वाङले नेपालको चीनसँग ऐतिहासिक सम्बन्ध रहेको र आगामी दिन यो सम्बन्धलाई अझ बढी प्रगाढ र सुमधुर बनाउनुपर्नेमा जोड दिँदै नेपालले दुई छिमेकी मुलुक चीन र भारतबीच सेतु बन्न चाहेको बताए ।
सो अबसरमा राजदूत पौडेलले नेपालको स्वाधीनता र सार्वभौमसत्ताको रक्षा गर्दै देशको विकास निर्माण तथा हितका लासिग आफूले इमान्दारीपूर्वक काम गर्ने विश्वास व्यक्त गरे ।अघिल्लो सरकारका पालामा भएको सम्झौता कार्यान्वयनका लागि आफूले सक्दो पहल गर्ने पनि उनले बताए ।
समाजका अध्यक्ष एवम् नेकपा (एमाले) का नेता आनन्दप्रसाद पोखरेलले नेपाल–चीनबीचको सम्बन्धलाई बलियो बनाई दुई देशबीच भएका सन्धिसम्झौता कार्यान्वयनमा ध्यान दिनुपर्ने उल्लेखगर्दै रेल र पेट्रोलियम पदार्थ ढुवानीलगायत नेपालको विकास निर्माणसम्बन्धी चीनसँग भएका सम्झौताको कार्यान्वयनमा जोड दिनुपर्ने बताए ।
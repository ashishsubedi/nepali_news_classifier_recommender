
﻿म्याग्दी जिल्लाको नारच्याङ गाविस–१ स्थित अन्नपूर्ण साउथ हिमालको तल्लो भागमा गएको सुख्खा पहिरोमा बेपत्ता पाँच जना सम्पर्कमा आएका छन् । जिल्ला प्रहरी कार्यालय म्याग्दीले मंगलबार दिउसो बेपत्ता पाँचै जना सम्पर्कमा आएका जनाएको छ ।
“बेपत्ता पाँचै जना हाम्रो सम्पर्कमा आइसकेका छन् । उद्दारका लागि खटिएको हाम्रो टालीले उनीहरुलाई फेला पारेको छ”, जिल्ला प्रहरी कार्यालय म्याग्दीका प्रहरी प्रमुख विश्वराज खड्काले बाह्रखरी सँग भने,“हराइरहेका सम्पर्कमा आएपछि अब आत्तिनु पर्ने अवस्था छैन । बस्तिबिहिन ठाउँमा धुलो देखिएको हुँदा मानवीय क्षति हुने सम्भावना छैन । कहाँ कसरी पहिरो गयो त्यसबारे भने हामी पत्ता लगाउने प्रयाश गरिरहेका छौं ।”
पहिरोमा नारच्याङ गाविसका हुकुम बहादुर पुन, दील बहादुर थजाली, तर बहादुर थजाली, शेर बहादुर थजाली र टक बहादुर ठगानी हराएका थिए ।
धुलोको कारण “भीजीवीलीटी” कम भएकाले पहिरो गएको ठाउँमा जान नसकिएको जीप्रका म्याग्दी प्रमुख खड्काले जनकारी दिए । “भीजीवीलीटी कम भएकाले प्रहरी जान सकेन । अहिले धुलोको मात्रा केही कम हुँदै गएको छ”, खड्काले भने “प्रहरी लेक गाउँमा रहेको हेलम्दी हाइड्रोपावरसम्म पुगेको छ, अब त्यहाँबाट कसरी अघी बढ्ने जिल्ला प्रशासन कार्यालयसँग समन्वय लिइरहेका छौं ।
सोमबार राति १२ बजेदेखि धुलो देखिएपछि नजिकैका स्थानीयले प्रहरीलाई सूचना दिएका थिए ।
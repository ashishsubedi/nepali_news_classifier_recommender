
﻿६ चैत, काठमाडौं । बेलायती राजकुमार ह्यारी नेपाल आउने अघिल्लो दिन, अर्थात् शुक्रबार बिहान लैनचौरस्थित ब्रिटिश राजदूतावास अगाडि हातमा प्लेकार्ड बोकेर उभिएका भेटिए पदमबहादुर गुरुङ । १० वर्ष ब्रिटिश सेनाको जागिर खाएका उनी त्यही बेलायतलाई लल्कार्दै थिए ।
बेलायती सरकारले गोर्खा सैनिकलाई गरेको शोषणविरुद्ध ०४६ सालमा गोरखा भुतपूर्व सैनिक संघ (गेसो) स्थापना गरेर निरन्तर आन्दोलित छन् पदमबहादुर । उनले गोर्खा सैनिकमा आफ्नो भर्ति प्रसंग र त्यसपछिको संघर्ष अनलाइनखबरका चिरञ्जीवी पौडेललाई यसरी सुनाए:
म स्याङ्जाको फेदीखोला गाविसमा जन्मेको हुँ । त्यो जमानामा हाम्रो गाउँ नजिक स्कुल थिएन । पढाइका नाममा गाउँभरिका ५-६ सय केटाकेटीलाई चौरमा भेला गराएर कपुर क, खरायो ख घोकाइन्थ्यो । मैले पनि यसरी नै १२ खरी सिकेँ । बाह्रखरी लेखेपछि गुरुजीले तमसुक लेख्न सिकाउँथे । पढाइ भनेको त्यत्ति हो । पछि एबीसीडीसम्म चिन्ने भएँ ।
मेरा हजुरबुवा र बुबा दुवै भुपु गोरखा सैनिक हुनुहुन्थ्यो । उहाँहरुले गाउँलेहरु बीच दोस्रो विश्वयुद्ध लड्ताका वीरतापूर्ण घटनाहरु वर्णन गरेको म जिब्रो टोक्दै सुन्थेँ । त्यतिबेला मेरो शरीरभरि जोश उम्लिन्थ्यो । ठूलो भएपछि आफू पनि यसैगरी बि्रटिश सेनामा भर्ति भएर दुश्मनलाई सिध्याउने हो भन्ने सोचाइले मनमा डेरा जमाउँथ्यो । बुट बजार्दै परेड खेल्ने र काँधमा बन्दुक भिरेर गोरालाई स्यालुट गर्ने कल्पनाले मनमा एक किसिमको रोमान्स सिर्जना गर्थ्यो ।
वास्तवमा बाल्यकालमा हामा लागि सपना भने पनि, लक्ष्य भने पनि, भविष्य भने पनि बि्रटिश सेना नै थियो । त्योभन्दा बाहिर केही सोच्दा पनि सोचिएन । हामीलाई दशैंमा टीका लगाउँदा पनि बुबाआमाले आशिर्वाद दिँदै भन्ने गर्नुहुन्थ्यो, ‘ठूलो भएपछि सरकारको ढोकामा बिकेस । सरकारको दाहिने हात भएस । सरकारको आदेश मानेस । आदिआदि ।’
उहाँहरुले भन्ने गरेको सरकार नेपालको होइन, बेलायतको थियो । यसरी हाम्रो मस्तिष्कभरि के भावनाले जरो गाड्यो भने बेलायत नै हाम्रो सर्वेसर्वा हो र ब्रिटिश सेनामा भर्ति भएर दिलोज्यानले कर्तव्यपालन गर्नु नै हाम्रो धर्म हो ।
देश के हो, राष्ट्रियता के हो भन्ने कुराको हामीले तत्ववोध नै गर्न पाएनौं ।त्यतिबेला गाउँ-गाउँमा गल्लावालहरु हुन्थे । उनीहरुले नेपाली युवालाई ब्रटिशको हातसम्म पुर्‍याउने एजेन्टको काम गर्थे । यसवापत वाषिर्क तलव र एक युवा भर्ति गरेवापत् ५-७ रुपैयाँ कमिसन उनीहरुले पाउने गर्थे । यो काम भुपु गोर्खाहरुले नै पाउँथे ।
भर्तिमा पश्चिमतर्फ गुरुङ र मगर तथा पूर्वतर्फ राई, लिम्बु र तामाङहरुलाई लिइन्थ्यो । बाहुन-क्षेत्रीलाई खासै स्थान थिएन । तैपनि कुनै जातविशेषलाई बन्देज गरिएको छैन भन्ने देखाउन प्रत्यक बटालियनमा एक जना बाहुन वा क्षेत्रलाई राख्ने गरिन्थ्यो । दलितहरुलाई बरु अलिकति स्थान थियो । दमाईलाई सिपाहीको कपडा फाट्दा सिलाउने, सार्कीलाई बुट मर्मत गर्ने र  कामीलाई बन्दुक मर्मत गर्ने काममा लगिन्थ्यो ।
गोर्खा सैनिकमा भर्ति हुन ठूलो योग्यता केही नचाहिने । उचाइ पाँच फुट र छाती २८ इन्च चौडा भएको जोकोही युवाले आवेदन दिन सक्थ्यो । यदी हट्टाकट्टा र निरोगी छ भने भर्ति हुन गाह्रो थिएन । आवेदन दिनेहरुको शरीर नापिसकेपछि १०० मिटर दौडिन लगाइन्थ्यो । अन्तिम छनोटका लागि स्वास्थ्यपरीक्षण गरिन्थ्यो ।
म सन् १९५८ सालमा ब्रिटिश सेनामा भर्ति भएँ । उमेर केवल १५ वर्ष थियो । मेरो ब्याचमा देशभरिबाट १३ सय युवा छनोट भएका थिए । त्यतिबेला मलेसियालाई मलाया भनिन्थ्यो । ब्रिटिश सेनामा भर्ति भएकालाई मलाया लगिन्थ्यो । त्यसैले उनीहरुलाई मलायाका लाहुरे भन्थे ।
अन्ततः म पनि मलायाको लाहुरे बनेँ । हामीले सैनिक पोशाक पायौं । हामीलाई रेलमा नौतुनाबाट गोरखपुर, गोरखपुरबाट बनारस र बनारसबाट कोलकाता पुर्‍याइयो । कोलकाताबाट पानीजहाजमा चढाइयो । एक हप्ताको यात्रामा हामी रंगुन हुँदै मलाया पुग्यौं ।
सुरुका ९ महिनासम्म हामीलाई कठोर सैनिक तालिम दिइयो । तालिम कति कडा थियो भनेर भनिरहनै पर्दैन । लगातार दाउँदा थेत्तरो बनेको बहर गोरुजस्तो भएका थियौं । ४८ डिग्रीको तापक्रममा कठोर अभ्यास गर्दा शरीरको पाँच पत्र छाला गएर बहर गोरुको काँधजस्तो भएको थियो । तीन-चार महिनापछि बन्दुक चलाउन सिकाइयो । गोली कसरी हान्ने, दुश्मनको गोली कसरी छल्ने, पल्टनको हाकिमको हुकुम कसरी तत्कालै शिरोपर गर्ने कुराहरु सिकाइए ।
नौ महिनाको आधारभूत तालिम सकिएपछि हामीलाई बेलायती सेनाको सपथ खुवाईयो । ‘आजबाट म बेलायतको महारानीप्रति वफादार रही मन-वचन र कर्मले बेलायतको सार्वभौम राजमुकुट र जनताको सेवा गर्नेछु’ भनेर सपथ खाइरहँदा हामीलाई कुनै पनि हिनतावोध भएन । किनकी हाम्रो स्कुलिङ नै यस्तै थियो ।
गोराको अमाचकारी गाली 
हामी भर्ति हुँदा लडाइँ सकिइसकेको थियो । त्यसैले ३-४ वर्षसम्म दिनभरि सैनिक अभ्यास गर्ने, हतियार स्याहार्ने र बुट बजार्ने काम मात्रै भयो । हप्तामा एक दिन छुट्टी हुन्थ्यो । छुट्टीको दिन ब्यारेक वरपर सरसफाइ गर्न लगाइन्थ्यो । सरसफाइ गर्दा माथि लुगा लगाउन नपाउने नियम थियो ।
एक दिन सरसफाइका क्रममा म खस्रो घाँस काट्द काट्दै थिएँ । घाँसले पोल्ने भएकाले माथि भेस्ट लगाएको थिएँ । घाँस काट्दै गर्दा एउटा गाडी आएर अगाडि रोकियो । मेरो कम्पनी कमाण्डर क्याप्टेन स्निकर गाडीबाट निस्कए ।
म जर्‍याकजुरुक उठेर पल्टनले काइदाले ‘एटेन्सन’ भएँ । टोपी नलगाएकाले स्यालुट ठोकिनँ । उसको अनुहार रातो भएको थियो ।
गोर्खा सैनिकलाई भने अंग्रेजी बोल्न र सिक्न दिइँदैन । अंग्रेजी सिके भने गोप्य कुराहरु थाहा पाउन सक्छन् भन्ने मानसिकताले ।
‘….को छोरा, पल्टनमा पेटीभेस्ट लगाउनहुन्न भन्ने थाहा छैन ?’ उ यसरी पड्कियो । ब्रिटिश सेनाको गोर्खाली कम्पनीको कमाण्डर भएर आउनेलाई पहिले नै नेपालीमा अमाचकारी गाली दिन सिकाइएको हुन्छ । गोर्खा सैनिकलाई भने अंग्रेजी बोल्न र सिक्न दिइँदैन । अंग्रेजी सिके भने गोप्य कुराहरु थाहा पाउन सक्छन् भन्ने मानसिकताले ।
स्निकरले प्रयोग गरेका शब्दले म मर्माहत बनेँ । उ भन्दै थियो, ‘साले, तिमीहरुलाई हाम्रो सरकारले रोयल्टी तिरेर ल्याएको हो । काम गर्न मन छ भने गर, नत्र नाम काटेर जा ।’ यति भनेर उ हिँड्यो । हिँड्नु अघि फेरि एकपटक ‘….को छोरा’ भन्यो । म अवाक् बनिरहेँ ।
मैले जीवनमा कहिल्यै वियर वा रक्सी खाएको थिइँन । त्यो दिन मैले भाउन्न भएर दुई बोतल वियर खाएँ । कोठा आउँदासम्म निकै रिंगाएको थियो । ओछ्यानमै बान्ता गरेँ । त्यसपछि अलि दिमाग हलुका भयो ।
क्याप्टेनले बोलेका शब्दहरुले कताकता मेरो आँखा खुलेझैं भइरहेको थियो । वास्तवमा उसले भनेजस्तै हामी पैसा तिरेर किनिएका दाससरह थियौं । आफ्नो देशको सेवा गर्न छाडेर अर्को देशका लागि रगत बगाउन आएका थियौं । मैले आफूलाई र आफ्नो देशलाई निकै निरिह सोचेँ । मनमा विभिन्न प्रश्नहरुले तीरजस्तै घोच्न थाले । साँच्चै नेपाल सरकारले आफ्ना युवा किन विदेशी सेनालाई बेचिरहेको छ ? एउटा सार्वभौम देशका नागरिकले अर्को देशको सार्वभौमिकता रक्षा गर्न रगत बगाउनुपर्ने अवस्था कसरी सिर्जना भयो ? के नेपाल बेलायतको अघोषित उपनिवेश नै हो त ?
त्यतिबेलादेखि मनमा उठेको प्रश्नको जवाफ आजसम्म पनि खोजीरहेकै छु । पाउन सकेको छैन ।
ब्रुनाइमा चन्द्रबहादुरको टाउको
गोराको गालीगलौजपछि मलाई ब्रिटिश सेनामा काम गर्ने मन मरिसकेको थियो । त्यति नै बेला ब्रुनाईमा भएको एउटा विद्रोह दबाउन हामीलाई अचानक पठाइयो । त्यहाँ एक महिनामै गोरखा फौजले विद्रोह दबायो । बिद्रोही नेताहरु इन्डोनेसीयातर्फ भागे । विद्रोह दबाउने क्रममा ५-६ जना गोर्खा र २-३ सय जनताको मृत्यू भयो ।
त्यसपछि सन् १९६३ बाट बेलायतको इन्डोनेसियासँग लडाइ भयो । त्यस लडाइमा म चार वर्ष सामेल भएँ । घाम उदाएको र अस्ताएको नदेखिने जंगलमा बसेर लडाइ लडियो । त्यस लडाइमा हाम्रो चन्द्रबहादुर गुरुङ नामका गोरखा मारिएका थिए । उनको टाउको काटेर जाकार्तामा विद्यार्थीले प्रदर्शन नै गरे । उनीहरुले ‘१० डलरको निम्ति हाम्रो भूमिमा रगत बगाउन आउने ब्रिटिशको कुकुर’ गोर्खा सैनिकलाई तथानाम गाली गरे ।
इन्डोनेसिया र मलेशियाको लडाइ सकिएपछि बेलायतलाई गोर्खा सैनिक धेरै भए । लडाइ गर्ने बेला हजारौं हजार लैजाने र सकिएपछि कागतीको बोक्रा फालेझैं फाल्ने उसको शैली नै हो । म पनि यसैगरी फालिएँ ।
लडाइ सकिनासाथ मसहित आठ हजार गोर्खा सैनिकलाई जागिरबाट हटाइयो । त्यतिबेला हाम्रो पेन्सन पनि नाम मात्रैको थियो, मासिक ४१ रुपैयाँ । पछि हामीले बारम्बार आन्दोलन गरेर मासिक ३६ हजार पुर्‍याएका छौं । जागिर खाएको १० वर्षमा रिटायर्ड हुँदा मेरो उमेर केवल २७ वर्ष थियो । ०२६ सालमा नेपाल आएपछि मैले आफूलाई पहिलेदेखि घोच्दै आएका प्रश्नहरुको जवाफ खोज्न थालेँ ।
सबैभन्दा पहिले तत्कालीन प्रधानमन्त्री सूर्यबहादुर थापालाई भेटेँ । स्याङजाका माननीय अम्बिकाप्रसाद पौडेल र खड्गबहादुर गुरुङले भेटघाट मिलाइदिनुभएको थियो । उहाँलाई मैले ठाडो प्रश्न राखेँ, ‘हामीलाई कुन सन्धि वा सम्झौतामा टेकेर ब्रिटिश सेनामा पठाइएको हो ?’
उहाँले म बुझेर खबर गरौंला भन्ने जवाफ दिनुभयो । केही समयअघि उहाँको निधन भइसकेको छ । २६ सालदेखि अहिलेसम्म के बुझ्नुभो थाहा पाउन सकिएन ।
नृत्यांगनासँग बिहे 
म ब्रुनाईको जागिरबाट फर्किँदा जम्माजम्मी २७ सय रुपैयाँ लिएर आएको थिएँ । १० वर्षको कमाइ त्यत्ति थियो ।
घर आएपछि विवाहको कुरा चल्यो । त्यतिबेला ब्रिटिश लाहुरे भन्नासाथै केटी दिनेको ताँती हुन्छ । हरेक बाबुआमाले छोरीको बिहे गर्दा एक नम्बरमा ब्रिटिश लाहुरे, दोस्रोमा इन्डियन लाहुरे र त्यसपछि मात्रै अन्य केटा रोज्थे । ब्रिटिश वा भारतीय सेनामा भर्ति नपाएर स्वदेशमै बसका युवालाई ढाक्रे भनिन्थ्यो ।
गोर्खा सैनिकबाट रिटायर्ड भए पनि मसँग नाम र दाम दुबै थियो । मैले गण्डकी अञ्चलकै चर्चित केटी बिहे गरेँ । उनको नाम गोलमाया हो । नृत्य प्रतियोगितामा प्रथम भएर राजा महेन्द्रबाट गोल्डमेडल पाएकी उनले थुप्रै देश घुमिसकेकी थिइन् । बेलायतकी रानीदेखि डेनमार्ककी रानीसम्मलाई भेटिसकेकी थिइन् । गण्डकी अञ्चलको पीएन क्याम्पसमा चर्चा हुन्थ्यो रे,  गोलमायालाई कस्तो केटाले उछिट्याएछ भनेर ।
अहिले हाम्रो एउटा छोरा र एउटा छोरी छन् । छोराको विहे भइसकेको छ र तीन नाति पनि छन् । छोरा ब्रिटिश सेनामा भर्ति भएन  । न मलाई इच्छा भयो, न उसलाई रहर । अहिले एउटा क्याफे सञ्चालन गरेर बसेको छ ।
कांग्रेस राजनीतिमा संलग्न 
०२७ सालमा सरस्वती क्याम्पसमा विद्यार्थिहरुले एउटा कार्यक्रम गरेका थिए । कार्यक्रम थियो, अमेरिकाले भियतनाममा गरेको आक्रमणका विषयमा । साम्राज्यवादी कमजोर देशहरुलाई प्रयोग गरेर संसारमा कसरी प्रभुत्व जमाउँछन् भन्ने विषयमा मलाई बोल्न लगाइयो । मैले पाँच मिनेट बोलेँ ।
त्यतिबेला म क्षेत्रपाटीको नौलो होटेलमा बसेको थिएँ । राति सोह्रखुटेबाट प्रहरी आएर मलाई टिप्यो. । ‘लाहुरे भएर कम्युनिस्ट विद्यार्थीको मञ्चमा बोल्ने ?’ भन्दै मलाई थुनामा राखियो । २९ दिनपछि निस्के । त्यसदेखि यता पञ्चायतीकालभरि बेलायती गोरखा सैनिकको मुद्दा उठाउन सकिएन ।
खासमा म पहिलेदेखि कांग्रेसी थिएँ । नेपाल आएपछि पञ्चायत विरुद्धको कांग्रेस राजनीतिमा संलग्न भएँ । बनारस गएर वीपीलाई भेटेर आउने क्रममा वीरगञ्जबाट प्रहरीले मलाई पक्राउ गर्‍यो । अड्डा सार गर्दै भद्रगोल र त्यसपछि नख्खु जेलमा राखियो । त्यहाँ मेरो कृष्णप्रसाद भट्टराई, महेन्द्र नारायण निधि, रामराजाप्रसाद सिंह लगायतका नेताहरुसँग चिनापर्ची भएको हो । शेरबहादुर देउवा र म त नख्खुजेलमा भात पकाउने पार्टनर थियौं । ०३० सालको असारमा जेल परेको म १८ महिनापछि छुटेँ ।
ब्रुनाईमा विद्रोह 
नेपाल बसेर खासै फलिफाप नभएपछि म सेक्युरिटी गार्डको काम गर्न बु्रनाई गएँ, ०३३ सालमा । मैले नोकरी सुरु गरेको चार वर्षपछि ब्रुनाईको सुल्तानले प्रत्येक सुरक्षा गार्डलाई २ सय ५७ बु्रनाई डलर तलब बढाउने घोषणा गर्‍यो ।
हाम्रो हाकिम ब्रिटिश नै थियो । उसले हामीलाई बढेको तलब दिएन । त्यतिबेला १ बु्रनाई डलरको नेपाली ६-७ रुपैयाँ थियो । २५७ बु्रनाई डलर तलब बढाउँदा एउटा सेक्युरिटी गार्डले ब्रिटिश गोर्खाले भन्दा कयौं गुणा बढी कमाउने स्थिति हुन्थ्यो । त्यही भएर गोरा हाकिमले त्यो कार्यान्वयन गर्न अटेर गरेका थिए ।
यो विषयमा मैले बु्रनाईका सरकारी निकायमा बुझेँ । सरकारी अधिकारीले गोर्खासहित सबै गार्डको तलव २५७ डलर बढेको जानकारी दिए । त्यसपछि बि्रटिश अफिसरसित कुरा गर्दा उसले बढेकै छैन भन्यो । मलाई झोंक चल्यो ।
बु्रनाईमा सुल्तानलाई चिठी लेख्ने मानिस पनि नपाउने अवस्था थियो त्यतिबेला । त्यसैले छुट्टी मिलाएर मलेसिया गएँ र त्यहाँ एउटा वकिललाई समातेर चिठी लेख्न लगाएँ । त्यो चिठी बु्रनाईका सुल्तानलाई पठाएँ ।
मेरो चिठीले कमाल गर्‍यो । सुल्तानले तत्कालै एक्सन लिए । उनले हाम्रो तलब बढाउन नमान्ने बि्रटिश अफिसरलाई कारवाही गर्न लगाए । उनको जागिर चट भयो । एक हप्ताभित्र बु्रनाई छाडेर जान उसलाई आदेश दिइयो । त्यसपछि सबैको तलव वृद्धि भय&#

﻿राजविराज, ११ असोज । अदालतबाट कैद तथा जरिवाना भएका फरार प्रतिवादीहरु पक्राउ गर्ने सिलसिलामा सप्तरी प्रहरीले बोक्सीको आरोप मुद्दामा कैद सजाय भएका फरार पाँच जनालाई मंगलबार पक्राउ गरी अदालतमा उपस्थित गराएको छ ।
पक्राउ पर्नेमा सप्तरी इनरुवा–५ बस्ने राजाराम मण्डल, रामेश्वर मण्डल, दिपक मण्डल, दुखी मण्डल र बम्ह्रदेव मण्डललाई प्रहरीले पक्राउ गरि अदालतमा उपस्थित गराएका छन् । उनीहरु माथि जिल्ला अदालत सप्तरीले बोक्सीको आरोप मुद्दामा ६–६ महिना कैद तथा जनही ५ हजार रुपैयाँ जरिवानाको फैसला सुनाइएका छन् ।
उनीहरुलाई जिल्ला प्रहरी कार्यालय र जिल्ला अदालतको टोलीले उनीहरुकै घरबाट पक्राउ गरी मंगलबारै अदालतमा उपस्थित गराएको छ । त्यसैगरी प्रहरी र नेपाल विद्युत प्राधिकरणको टोलीले मंगलबार अपरान्ह सप्तरीका विभिन्न स्थानबाट विधुत चोरी गर्ने ११ जनालाई नियन्त्रणमा लिएको छ ।
पक्राउ पर्नेमा राजविराज नगरपालिका–२ का जाल मोहमद, दिघवा–७ का धिरज मण्डल, राजविराज–२ बस्ने विनोदनन्द झा, राजविराज–१० का अशोक कुमार राम, महेश प्रसाद खंग, बरही बिरपुर–५ का महेश कुमार यादव, मोहन प्रसाद यादव, शिवनारायण यादव, दिघवा–९ का मुकेश कुमार यादव, राजविराज–१० का सुरज राम र घुरन मियाँ रहेका छन् ।
जिल्ला प्रहरी कार्यालय सप्तरी र नेपाल विद्युत प्राधिकरण कार्यालय राजविराजबाट निस्केको अनुगमन टोलीले अपरान्ह ३ बजे उनीहरुलाई पोलबाट हुकिङ्ग गरी घरमा विद्युत लगेको अवस्थामा पक्राउ गरेका हुन् । पक्राउ परेका व्यक्ति उपर नेपाल विद्युत प्राधिकरणबाट विद्युत ऐन अन्तर्गत कारवाही चलाइएको जिल्ला प्रहरी कार्यालय सप्तरीले जनाएको छ ।
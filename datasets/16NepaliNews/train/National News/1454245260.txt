
﻿सेनापति राजेन्द्र क्षेत्री
१७ माघ, काठमाडौं । नेपाली सेनाका प्रधानसेनाति राजेन्द्र क्षत्रीले स्थल सेनाको मानार्थ महारथीको दर्जाको दज्र्यानी चिन्ह प्रदान गरिने भएको छ ।
सेनापति क्षत्री भारतीय सेनाध्यक्ष दलवीर सिंहको निम्तोमा सोमबार भारत भ्रमणमा जाँदैछन् । सेनापति भएपछि क्षत्रीको यो पहिलो भारत भ्रमण हो ।
भ्रमणका क्रममा नेपाली सेनाका प्रधानसेनापति क्षत्रीलाई भारतीय राष्ट्रपति प्रणव मुखर्जीले भारतीय स्थल सेनाको मानार्थ महारथीको दज्र्यानी चिन्हबाट सम्मान गर्ने कार्यक्रम छ । सन् १९५० देखि नेपाल र भारत सेनाका सेनापतिलाई एकअर्काको मानार्थ महारथी दिने प्रचलन रहँदै आएको छ ।
प्रधानसेनापति क्षत्रीले भारतका स्थल सेनाध्यक्ष, वायुसेना प्रमुख, नौसेना प्रमुखहरुलाई भेटघाट गर्ने कार्यक्रम रहेको सैनिक जनसम्पर्क निर्देशनालयले जनाएको छ । यस्तै भारतका गृह, रक्षा  र विदेश मन्त्री लगायत उच्चपदस्थ पदाधिकारीहरुसँग भेटघाट गर्नेछन् ।
प्रधान सेनापतिको भ्रमणदलमा क्षत्रीका श्रीमती रीता क्षत्री, सैनिक समाचार महानिर्देशक उपरथी शम्शेर ठकुराठी, प्रधानसेनापतिको सैनिक सहायक सहायक रथी काजी बहादुर खत्री लगायत ९ जना छन् । टोली माघ २३ गते स्वदेश फिर्ता हुनेछ ।
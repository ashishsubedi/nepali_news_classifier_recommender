
﻿अनेरास्ववियु अध्यक्ष नबिना लामा र महासचिव ऐन महर
१ पुस, काठमाडौं । एमाले निकट विद्यार्थी संगठन अनेरास्ववियुमा कार्यबिभाजन विवाद चर्किएको छ ।
महासचिव ऐन महरले बिहीबार जिम्मेवारी बाँडफाँट गरेको भन्दै तल्ला कमिटीहरुमा सर्कुलर जारी गरेका थिए । त्यसको काउन्टरमा माधव नेपाल पक्षले अर्को छुट्टै सर्कुलर जारी गरेको छ ।
‘महासचिव जस्तो गरिमामय पदको दुरुपयोग गर्दै एकपक्षिय ढंगले संगठनको सर्कुलर जारी गरेको हुनाले त्यो सर्कुलर आधिकारिक होइन,’ अनेरास्ववियुको सचिव सुदेश पराजुलीले अनलाइनखबरसँग भने, ‘भ्रममा नपर्न आम नेता कार्यकर्तामा अनुरोध गर्दै आज हामीले संगठनको आधिकारीक विशेष सर्कुलर जारी गरेका छौं ।’
अनेरास्ववियुका महासचिव महर केपी ओली पक्षका मानिन्छन् । उनको कार्यशैलीप्रति अनेरास्ववियुको माधव नेपाल पक्षका नेता-कार्यकर्ताहरुले असन्तुष्टि जनाउँदै आएका छन् ।
सुदेश पराजुली
‘पदाधिकारी बैठकमा एउटा निर्णय भएको थियो तर महासचिवले त्यो निर्णयलाई फेरबदल गरेर कार्य विभाजन गरी सर्कुलर पठाउनुभएको छ,’ सचिव पराजुलीले भने,’सर्कुलर निर्णय विपरीत रहेकाले हामीलाई मान्य छैन।’
शुक्रबार नेपाल निकट कार्यकर्ताहरुको विशेष भेला समेत आयोजना गरिएको थियो र सोही भेलाको कार्यादेशअनुसार अर्को सर्कुलर जारी गरिएको हो ।
महासचिव महरले बिहीबार तल्ला तहमा केन्द्रीय सचिव, सचिवालय सदस्य र केन्द्रीय सदस्यहरुको कार्यबिभाजन गरिएको परिपत्र पठाएका थिए ।
महाधिवेशन भएको नौ महिना भइसक्दा पनि विवादका कारण अनेरास्ववियुको कार्यबिभाजन अझै भएको छैन ।

﻿
३ माघ, काठमाडौं । भियनामा रहेको अन्तरराष्ट्रिय परमाणु ऊर्जा एजेन्सी (आइएइए) को मुख्यालयले इरानमाथि लगाउँदै आएको अन्तरराष्ट्रिय प्रतिवन्ध एवं अार्थिक नाकाबन्दी आइतबारदेखि हटाएको घोषणा गरेको छ । यो घोषणालाई इरानले आफ्नो जीत बताएको छ भने भारतीयहरुले समेत इरानको प्रतिबन्ध हट्दा आफ्नो देशलाई फाइदा पुग्ने विश्लेषण गरेका छन् ।
इरानले अन्तरराष्ट्रिय मापदण्ड र कानूनलाई बेबास्ता गर्दै परमाणु कार्यक्रम अघि बढाएको र परमाणु हतियार उत्पादन गरेको आरोप लगाउँदै पश्चिमी देशहरुले इरानमाथि आर्थिक नाकाबन्दी लगाउँदै आएका थिए ।
अहिले इरानले आफ्नो परमाणु कार्यक्रम कम गर्ने वचनवद्धता जनाएको भन्दै उमाथिको प्रतिबन्ध फुकुवा गरिएको हो । तर, इरानले भने पश्चिमाहरुको आरोपलाई सुरुदेखि नै मिथ्या बताउँदै आएको थियो ।
त्यसो त अमेरिकाले डेढ दशक अघिसम्म इराकलाई पनि यस्तै आरोप लगाएको थियो । र, परमाणु हतियार बनाएको बाहनामा अमेरिकाले सद्दाम हुसेनको सरकारमाथि हमला गरेको थियो । यद्यपि इराकमा त्यस्तो परमाणु हतियारको उद्योग भने फेला परेको थिएन ।
भियनामा आइएइएको मुख्यालयबाट प्रतिबन्ध हटाइएको घोषणा गरिएसँगै अमेरिकाले पनि इरानमाथिको प्रतिबन्ध हट्ने बताएको छ । युरोपेली संघका विदेश नीति प्रमुखले इरानमाथिको आर्थिक प्रतिबन्ध हट्ने क्रमसँगै यस क्षेत्रमा शान्ति र स्थायित्व कायम हुने विश्वास व्यक्त गरेका छन् ।
आर्थिक प्रतिबन्ध फुकुवा भएसँगै अब विश्वका विभिन्न बैंकहरुमा फ्रिज भएर रहेको रकम इरान भित्र्याउने बाटो खुलेको छ । त्यसैगरी विश्व बजारमा तेल बिक्री गर्ने बाटो पनि अब इरानका लागि खुल्ला भएको छ ।
अमेरिकी विदेशमन्त्री जोन केरीले अब विश्वमा परमाणु हतियारको खतरा कम भएको प्रतिक्रिया दिएका छन् ।  तर, अमेरिकी संसदमा रिपब्लिकन पार्टीका प्रवक्ता पाउल रायनले इरानमाथि आर्थिक प्रतिबन्ध हटाउने निर्णयको विरोध गरेका छन् । ओबामा प्रशासन राज्य संरक्षित आतंकवादको समर्थक रहेको रायनको आरोप छ ।
त्यसैगरी इजरायलले पनि यो निर्णयको विरोध गरेको छ । इजरायली प्रधानमन्त्री बेन्यामिन नेतन्याहुले भनेका छन् कि परमाणु सम्झौतामा हस्ताक्षर खगरेता पनि इरानले परमाणु हतियारको महत्वाकांक्षा अझै छाडेको छैन । इरान संसारभरि आतंकवाद फैलाउने कार्यमा लागिरहेको प्रधानमन्त्री नेतन्याहुको आरोप छ ।
यो गौरबशाली जीत होः इरानी राष्ट्रपति

आर्थिक प्रतिबन्ध हटेसँगै इरानी राष्ट्रपति हसन रुहानीले ट्वीट गर्दै यसलाई इरानको गौरबशाली जीत बताएका छन् । आफूहरुले गरेको प्रतिवद्धता पूरा गरेर देखाएको हसनले बताएका छन् ।
विश्व बजारमा इरानको करिब १ खर्ब अमेरिकी डलर फसेको छ । यो रकम अब इरानले प्राप्त गर्न सक्नेछ । त्यसैगरी इरानले अब भारतका साथै चीन, जापान र दक्षिण कोरियालाई पनि तेल बेच्न पाउने छ । इरानले दैनिक ११ लाख ब्यारेल तेल निर्यात गर्दै आएको छ, अब यसमा पाँच लाख ब्यारेल बढ्ने छ । दैनिक २५ लाख ब्यारेल तेल बेच्ने इरानको लक्ष छ ।
प्रतिबन्ध हटेपछि तेलबाट मात्रै आउँदो साल इरानलाई १० अर्ब डलर बराबरको राजस्व थपिन्छ । आगामी वर्ष इराकको अर्थतन्त्रमा ५ प्रतिशत जीडीबी बढ्ने प्रक्षेपण गरिएको छ ।
आर्थिक प्रतिबन्धका कारण इरानले ठूला विमानहरु किन्न पाएको थिएन, अब किन्न पाउनेछ ।
भारतलाई फाइदा, नेपाललाई नि ?
इरानमाथिको आर्थिक प्रतिवन्ध हट्नासाथ भारतमा त्यस्तो प्रत्यक्ष फाइदा पुग्ने विश्लेषण गर्न थालिएको छ । भारतीय तेलविज्ञ नरेन्द्र नतेजाले बीबीसीमा लेखेका छन्- ‘सबैभन्दा सकारात्मक असर यो हुन्छ कि भारतमा अब इरानबाट कच्चा तेलको आयात बढ्नेछ ।’
इरानमाथि प्रतिबन्ध लाग्नुपूर्व भारतले सबैभन्दा बढी तेलको आयात इरानबाटै गथ्र्यो, इरानमाथि प्रतिबन्ध लागेपछि त्यो रोकिएको थियो । र, भारतले अब फेरि इरानसँग तेलको कारोबार सुरु गर्नेछ ।
तनेजाको विश्लेषण अनुसार भारतले रिफाइनरी तेल र ग्यास समेत इरानबाट भित्र्याउन सक्छ । साथै इरानमा भारतीय बजार विस्तार हुनुका साथै लगानीको वातावरण समेत बन्नेछ । भारतमा फसेको इरानीहरुको पैसा समेत अब बजारमा निस्कने र बजार विस्तार हुनेछ । साथै इरानले भारतका लागि अफगानिस्तान एवं मध्य एशियाका लागि व्यापारको मार्गसमेत खुल्ने भारतीय विश्लेषकको दाबी छ ।
नेपालको सन्दर्भमा विश्लेषण गर्दा नेपालमा तेल र ग्यास भारतबाटै हुँदै आउने गरेकाले भारत-इरानवीच हुने तेलको सहज कारोबारले नेपाललाई पनि केही सहजता थपिने अनुमान गर्न सकिन्छ ।
द्वीपक्षीय सम्बन्धको कुरा गर्दा नेपाल र इरानवीच प्रत्यक्ष साझेदारीका खासै आयामहरु छैनन् । पास्तिानमा रहेको नेपाली दूतावासले नै अहिलेसम्म इरान, इराक, अफगानिस्तान र टर्कीलाई समेत हेर्दै आएको छ ।
तथापि इरानमा केही नेपालीहरु व्यापार-व्यवसाय गरेर बसेको पाइएको र कतिपय कामदारहरु त्यहाँ पुग्ने गरेको रेकर्ड इस्लामावादस्थित नेपाली दूतावाससँग छ ।
(बीबीसीको सहयोगमा)
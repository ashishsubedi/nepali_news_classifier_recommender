
﻿
२९ पुस, विराटनर । इन्धन आपूर्ति सहज बन्दै गएपछि पूर्वाञ्चलमा इन्धन वितरण बढाएको छ । नेपाल आयल निगम पूर्वाञ्चल क्षेत्रीय कार्यालय विराटनगरले भारतबाट आयातमा सुधार भएको भन्दै दैनिक ४ लाख लिटर डिजल वितरण गर्न थालेको हो ।
पूर्वाञ्चलका कोशी र सगरमाथा अञ्चलका ११ जिल्लामा दैनिक ५ लाख लिटर डिजलको माग रहेकोमा निगमले २ लाख ५० हजार लिटर नियमित आपूर्ति गर्न थालेको छ । पूर्वाञ्चलका ताप्लेजुङ, पाँचथर, इलाम र झापामा निगमको चारआली डिपोबाट दैनिक १ लाख ५० हजार लिटर डिजल बिक्री हुँदै आएको छ । मेची अञ्चलमा दैनिक २ लाख लिटर डिजलको माग छ । पूर्वाञ्चलमा दैनिक ७ लाख लिटर डिजलको माग रहेकोमा अहिले दैनिक ४ लाख लिटर वितरण हुन थालेपछि अवस्था सहज बनेको छ ।
नेपाल आयल निगम पूर्वाञ्चल क्षेत्रीय कार्यालयका प्रमुख भुवन रेग्मीले नियमितरुपमा वितरण हुँदै आएको परिमाणमा ३० प्रतिशत आपूर्ति वृद्धि गरिएको जानकारी दिए । क्षेत्रीय डिपोमा भारतको बरौनीबाट जोगबनी नाका हुँदै इन्धन आपूर्ति गर्ने गरिएको छ ।
निगमले कुल मागको ५० प्रतिशत इन्धन आपूर्ति दैनिकरुपमा गर्नथालेपछि निगमका डिलरहरुले नियमित इन्धन बिक्री गर्न सक्ने अवस्था आएको जनाएको छ । भारतको बरौनीबाट पूर्वाञ्चलमा दैनिक हाल ६ लाख लिटरको हाराहारीमा डिजल आयात हुदै आएको कार्यालयले जनाएको छ । कार्यालयका अनुसार दैनिक ४ लाख लिटर इन्धन बिक्री गर्ने अनुमतिकालागि निगमको केन्द्रीय कार्यालयमा पत्राचार गर्ने तयारी समेत भएको एक कर्मचारीले बताए ।
मौजदात पनि बढ्यो
निगम क्षेत्रीय कार्यालय विराटनगरमा अहिले डिजलको मौज्दात १४ लाख लिटरबाट बढाएर ३० लाख लिटर पुर्‍याइएको छ । निगमसँग ९० लाख लिटर डिजल मौज्दात राख्ने क्षमता छ । यस्तै ५ लाख लिटर पेट्रोल मौज्दात राख्ने क्षमता रहेकोका अहिले ४ लाख लिटर मौज्दात राखिएको छ ।
पूर्वाञ्चलका मेची अञ्चलका ताप्लेजुङ, पाँचथर, इलाम र झापामा पूर्वका अरु जिल्लाको जस्तो इन्धन संकटको अवस्था नरहेको क्षेत्रीय प्रमुख रेग्मीको भनाई छ ।
उनले इन्धन आयातको अवस्था यहि कायम भएमा दुई सातापछि पूर्वाञ्चलमा इन्धन आपूर्ति सहज हुने दावी गरे ।
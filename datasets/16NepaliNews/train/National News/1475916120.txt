
﻿२२ असोज, बर्दिवास । महोत्तरीको बर्दिवास नगरपालिका क्षेत्रमा लागुपदार्थ दुव्र्यसन र जुवातासविरुद्धको सामाजिक जागरण अभियान सुरु भएको छ ।

दशैका अवसरमा नगरका बस्ती बस्तीमा गठित टोलसुधार संस्थाको अगुवाइमा लागुपदार्थ दुव्र्यसन, मादक पदार्थ सेवन र जुवातासविरुद्ध सामाजिक जागरण अभियान सुरु भएको हो ।
नौरथा लागेसँगै सुरु गरिएको सो अभियानका क्रममा नगरका प्रत्येक बस्तीका घर घरमा सोविरुद्ध सजग गराइएको छ ।
प्रत्येक वर्ष दसैँ, तिहार सहितका राष्ट्रिय पर्वका बेला घरमूली र युवा उमेरका छोरा जाँड, रक्सी र जुवातासमा रमाउने तथा आफूहरुले घरको बुहार्तन खेप्नुपर्ने भएपछि यस पालि दसैँ लागेसँगै घर घरमा यसका विरुद्ध सामाजिक जागरण अभियान सुरु गरिएको टोल सुधार समितिमा आबद्ध महिलाको भनाइ छ ।
बर्दिवास नगरमै दिउँसै चोरीका घटना बढ्न थालेपछि त्यसलाई पहिल्याउँदै जाँदा यस्ता घटनामा लागुपदार्थका दुव्र्यसनी युवा र हारेका जुवाडे रहेको पत्ता लागेपछि यी कुलतलाई निरुत्साहन गर्न समुदायलाई सङ्गठित गर्ने अभियान थालिएको इप्रका बर्दिवासले जनाएको छ । पछिल्लो १० दिनयता नगरक्षेत्रमा गठित टोलसुधार समितिलाई अग्रसर गराएर नौरथासँगैको सुरु गरिएको अभियान र प्रहरी गस्ती बढाइएपछि टोल बस्तीमा ट्यापे, मुन्दे्र र कुन्डलेमुन्डले देखिन छाडेको इप्रका बर्दिवासका प्रहरी नायब उपरीक्षक शालिग्राम शर्माले बताए ।
नगर बस्तीमा सरसफाइ, साक्षरता र स्वास्थ्य सचेतना बढाउँदै सामाजिक विकृतिविरुद्ध समुदायलाई अग्रसर गराउने उद्देश्यले बर्दिवास नपा कार्यालय र इप्रका बर्दिवासको पहलकदमीमा नगरक्षेत्रमा अहिलेसम्म ५७ टोलसुधार समिति गठन भइसकेका छन् ।


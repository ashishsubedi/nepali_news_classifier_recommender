
﻿१७ माघ, काठमाडौं । राष्ट्रिय मानवअधिकार आयोगका अध्यक्ष अनुपराज शर्माले प्रधानमन्त्री केपी शर्मा ओलीमाथि राजनीतिक लाभका लागि आयोगले गरेका सिफारिस कार्यान्वयन गर्न नमानेको आरोप लगाएका छन् ।
फियान नेपालले आफ्नो आठौं साधारण सभाको अवसरमा आइतबार ललितपुरमा गरेको कार्यक्रममा मानवअधिकार आयोगका अध्यक्ष शर्माले फौजदारी मुद्दा चलाउन गरेका सिफारिस कार्यान्व्यन गर्न नमानेको बताए । उनले भने- जनकपुरको गोदार घटना लगायतका दोषीहरुमाथि कारबाहीका लागि सिफारिस गर्दा पनि सरकारले ध्यान दिएनन् ।
आफूले भेटेरै सिफारिस कार्यान्वयनका लागि आग्रह गरेको तर प्रधानमन्त्री ओलीले सिफारिस कार्यान्वयनका लागि राजनीतिक जोडघटाउ हेर्नुपर्ने जवाफ दिएएको उनले बताए ।
मानवअधिकार आयोगले विभिन्न मितिमा गरेका सात सय वटा सिफरिस सरकारले कार्यान्वयन गरेको छैन । तर, सिफरिस कार्यान्वयन गर्नुको साटो सरकारले कारबाही गर्नुपर्ने व्यक्तिलाई नै बढुवा गरिरहेको उनले बताए ।
राजनीतिक स्वार्थ बाझिएका कारण नै सरकारले सत्य निरुपण र बेपत्ता नागरिक छानबिन आयोगका लागि नियम नबनाएको तथा नियमको अभावमा दुवै आयोगले काम गर्न नसकेको बताए ।
आयोगका अध्यक्ष शर्माले मधेश आन्दोलनका दौरान मानव अधिकारको चरम उल्लंघन हुनुमा पनि राजनीतिक स्वार्थ मुख्य कारण रहेको बताए । आन्दोलनकारीमाथि ताकेर गोली प्रहार नगर्न आयोगले पटक-पटक सुझाव दिएपनि सरकारले बेवास्ता गरेको र परिणाम स्वरुप पाँच दर्जनको ज्यान गएको उनले बताए ।
मानव अधिकार उल्लंघनका विषयलाई राजनीतिक कित्तामा उभिएर नहेर्न मानव अधिकारकर्मीहरुलाई आग्रह गरे ।
मानव अधिकारकर्मी सुबोधराज प्याकुरेलले खाद्य अधिकार मानव अधिकारको सबैभन्दा महत्वपूर्ण पक्ष भएकाले सरकारले भूकम्प प्रभावित जिल्लामा अहिले ध्यान दिन आवश्यक रहेको बताए ।
अधिकारकर्मी गणेश विकले खाद्य अधिकारबाट धेरै दलित वञ्चित हुनुपरेको अथार्थलाई राज्यले नबुझ्दा दलित समुदाय मर्कामा परेको धारणा राखे । फियान नेपालका अध्यक्ष डा सर्वराज खड्का संविधानमा मौलिक हकमा खाद्य अधिकारलाई राखिएको हुनाले जतिसक्दो छिटो कानुन बनाउन सरकारसँग आग्रह गरे ।
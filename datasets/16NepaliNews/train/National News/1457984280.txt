
﻿
१ चैत, काठमाडौं । प्रधानमन्त्री केपी शर्मा ओलीको आसन्न चीन भ्रमणका क्रममा दुई देशबीच पारवहन सम्झौता हुने भएको छ । यो सम्झौता भएमा तेस्रो मुलुकबाट हुने आयातमा भारतको एकाधिकार तोडिनेछ ।
प्रधानमन्त्री ओली चैत ७ गते चीन जाँदैछन् । प्रधानमन्त्रीको भ्रमण टोलीले टुंगो लागिसकेको छैन । तर, प्रधानमन्त्री नेतृत्वको प्रतिनिधिमण्डलमा परराष्ट्रमन्त्री कमल थापाका साथै अर्थमन्त्री विष्णु पौडेल, बाणिज्यमन्त्री दीपक बोहोरा र आपूर्तिमन्त्री गणेशमान पुन रहने तय भएको छ ।
प्रधानमन्त्री ओलीले ८ गते बेइजिङमा चिनियाँ समकक्षी ली खछ्याङका साथै राष्ट्रपति सी जिनपिङसँग भेटवार्ता गर्ने तय भएको परराष्ट्र मन्त्रालयले जनाएको छ । अहिले प्रधानमन्त्री कार्यालय र परराष्ट्र मन्त्रालयले भ्रमणको एजेण्डालाई अन्तिम रुप दिन गृहकार्य गरिरहेको छ ।
नेपाल र चीनबीच पारवहन सम्झौताका लागि आवश्यक गृहकार्य पूरा भइसकेको नेपाली अधिकारीहरुले दाबी गरेका छन् । प्रधानमन्त्री निकट एक अधिकारीले भने, ‘अहिलेसम्मको तयारी हेर्दा प्रधानमन्त्रीको चीन भ्रमणका क्रममा पारबहन सम्झौता हुने देखिन्छ । अरु गृहकार्यकै क्रममा छ ।’
हालै भारत भ्रमणका क्रममा पनि उपप्रधान एवं परराष्ट्रमन्त्री कमल थापाले पनि प्रधानमन्त्रीको चीन भ्रमणमा पारवहन सम्झौता मुख्य एजेण्डा भएको बताएका थिए । तर, यो भारतविरुद्ध चिनियाँ कार्ड नभएको उनले बताए ।
फ्राइट फरवाड एशोसिएसनका अध्यक्ष राजन शर्माले चीनसँग पारवहन सम्झौता भए राम्रो हुने बताउँछन् । ‘चिनियाँ प्रधानमन्त्री नेपाल आउँदा नै छ वटा पोर्ट दिने प्रतिवद्धता व्यक्त भएको थियो । तर, हाम्रोतर्फबाट आवश्यक अध्ययन नै भएन’ शर्माले अनलाइनखबरसँग भने, ‘अहिले सम्झौता भयो भने नेपाली बस्तुहरु युरोप पठाउन पनि धेरै सजिलो हुन्छ ।’ जर्मनीसँग चीनको रेल सम्पर्क जोडिएको छ । यदि नेपाल र चीनबीच पारवहन सम्झौता भएमा नेपालले यसको फाइदा दिनेछ ।
पछिल्लो समय चीनले नेपालसँगको रसुवागढी-केरुङ नाकालाई प्राथमिकतामा राख्दै आएको छ । चीनले सिगात्सेसम्म २०२० सम्ममा रेल ल्याइसक्ने घोषणा गरिसकेको छ । त्यसैले अब नेपाल र चीनबीचको मुख्य नाका तातोपानीको साटो केरुङ हुने सम्भावना छ ।
अरु के छन् सम्भावित सम्झौता ? 
नेपालले बिप्पाका साथै इन्धन आपूर्तिबारे सम्झौताको पनि गृहकार्य गरेको छ । तर, यो प्रधानमन्त्री केपी शर्मा ओलीको भ्रमणकै क्रममा हुने नहुने निश्चित भइसकेको छैन ।
केही महिनापछि नै चिनियाँ राष्ट्रपति नेपाल आउने तयारी भइरहेको बेइजिङले संकेत गरेको छ । एक अधिकारीले भने, त्यसैले त्यसबेला पनि दुई देशबीच महत्वपूर्ण सम्झौता गर्नुपर्ने भएकाले सबै विषय अहिले नहुन सक्छ ।’ भारतले नाकाबन्दी गरेको समयमा नेपालले चीनबाट राष्ट्रिय मागको ३३ प्रतिशत इन्धन चीनबाट आयात गर्ने समझदारी गरेको थियो । तर, सम्झौता हुन बाँकी छ ।
चीनसँगको कोरला लगायतका केही नयाँ नाका खोल्ने पनि नेपालको एजेण्डामा छ । यसैगरी उत्तर-दक्षिण जोड्ने केही सडक निर्माणमा सहयोगको घोषणाका साथै चक्रपथ विस्तार लगायतका चिनियाँ सहयोगमा निर्माणाधीन आयोजनाहरुबारे पनि सम्झौता गर्ने तयारी भइरहेको सरकारी अधिकारीहरुले जनाएका छन् ।
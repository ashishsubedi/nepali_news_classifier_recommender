
﻿
१७ पुस, काठमाडौं । भारतले देश बाहिर रहेका आफ्ना नागरिकलाई नोट सटहीको सुविधा दिएको छ । तर, नेपालमा आउने भारतीयले भने पाउने छैनन् ।
रिजर्भ बैंकले गैरआवासीय भारतीय र भारतीय नागरिक, जो यो नोटबन्दीको समयमा देश बाहिर थिए, उनीहरुलाई सटहीको सुविधा दिइने जनाएको छ । उसका अनुसार गैरआवासीय भारतीयले २०१७ को जुन ३० सम्म २५ हजार भारु डिपोजिट गर्न सक्छन् । नोभेम्बर ९ देखि डिसेम्बर ३० सम्म देशबाहिर रहेका भारतीय नागरिकले पनि मार्च ३१ सम्म आफूसँग भएका पुराना ५ सय र १ हजार दरका नोट जम्मा गर्न सक्नेछन् ।
उनीहरुलाई नोट सहटीको सुविधा रिजर्ब बैंक इण्डियाको मुम्बई, नयाँदिल्ली, चेन्नई, कोलकत्ता र नागपुर कार्यालयबाट मिलाइएको छ । भारतीय नागरिकले भने नोट सटहीका लागि आधार कार्ड, प्यान कार्ड जस्ता बैधानिक परिचयपत्रका साथै नोभेम्बर ९ देखि डिसेम्बर ३० सम्म देश बाहिर रहेको र यसअघि पैसा नसाटेको प्रमाण देखाउनु पर्नेछ ।
यो सुविधा नेपालमा रहेका भारतीयले भने पाउने छैनन् । नेपाल, भुटान, पाकिस्तान र बंगलादेशमा रहेका गैरआवासीय भारतीय र भारतीय नागरिक दुबैले नोट सटही र डिपोजिटको सुविधा नपाउने बैंकले जनाएको छ ।

﻿काठमाडौं । सर्वोच्च अदालतले पत्रकार कनकमणि दीक्षितलाई सोमबार अदालतमा उपस्थित गराउन अख्तियार दुरूपयोग अनुसन्धान आयोगलाई आदेश दिएको छ ।
आयोगले कनकमणि दीक्षितलाई गैरकानुनी रुपमा थुनामा राखेको भन्दै उनकी पत्नी शान्ता दीक्षितले बुधबार सर्वोच्च अदालतमा दायर गरेको बन्दी प्रत्यक्षीकरणको रिट निवेदनमा सुनुवाई गर्दै सर्वोच्चले सोमबार अदालतमा उपस्थित गराउन आदेश दिएको हो ।
कायममुकायम प्रधानन्यायाधीश सुशीला कार्कीको बिहीबारको एकल इजलासले सोमबार अख्तियारको लिखित जवाफ र दीक्षितलाई पनि उपस्थित गराउन अख्तियारलाई आदेश दिएको हो ।
कनकमणि दीक्षितकातर्फबाट उनकी पत्नीले साझा यातायात सहकारी लिमिटेडका अध्यक्ष समेत रहेका कनकमणि दीक्षितलाई आयोगले गैरकानुनी रुपमा थुनामा राखेको भन्दै अख्तियार दुरुपयोग अनुसन्धान आयोग, विशेष अदालतलगायतलाई विपक्षी बनाई रिट दायर गरेकी थिइन् ।
अकूत सम्पत्ति जोडेको अभियोगमो यही वैशाख १० गते पक्राउ परेका दीक्षितलाई १२ गते विशेष अदालतले अनुसन्धानका लागि १० दिन थुनामा राख्न अनुमति दिएको थियो ।
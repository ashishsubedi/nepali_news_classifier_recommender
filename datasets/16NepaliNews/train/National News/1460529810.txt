
﻿राजविराज, १ वैशाख । नेपाल सरकारसँग वार्तारत विभिन्न ११ सशस्त्र समूहहरुले सहमती कार्यान्वयन नभएको भन्दै राज्यपक्षलाई चेतावनी दिएका छन् ।
संवैधानिक राजनीतिक सम्वाद तथा सहमति समिति अन्तर्गतको प्रारम्भिक वार्ता उपसमितिले गरेको सहमति कार्यान्वयन नभएको भन्दै उनीहरुले काठमाण्डौमा पत्रकार सम्मेलन चेतावनी दिएका हुन् । सम्झौता भएको दुई वर्ष बितिसक्दा राज्यपक्ष गम्भीर हुनुको साटो कार्यकर्ताहरुलाई पक्राउ गरेर मुद्दा चलाउने गरेको उनीहरुको आरोप छ ।
सशस्त्र समूहका तर्फबाट सहमति कार्यान्वयन संघर्ष समितिका संयोजक रामवृक्ष महतो (विवश विद्रोही)ले सरकारले गरेका सहमतिहरु पालना नगरिए कडा आन्दोलनमा जाने चेतावनी दिए । जनतान्त्रिक तराई मधेस मुक्ति पार्टी, संयुक्त जातीय मुक्ति मोर्चा नेपाल, संयुक्त क्रान्तिकारी तराई मधेस मुक्ति पार्टी, तराई मिलेटरी मोर्चा, संयुक्त जनतान्त्रिक तराई मुक्ति मोर्चा, मधेस राष्ट्र जनतान्त्रिक पार्टी क्रान्तिकारी, जनतान्त्रिक तराई मधेस मुक्ति पार्टी, किराँत जनवादी वर्कर्श पार्टी र जनतान्त्रिक तराई मधेस मुक्ति मोर्चाले सरकारको ध्यानाकर्षण गराएका छन् । यसअघि शान्ति तथा पुनर्निर्माण मन्त्रालयमा आठ बुँदे ध्यानाकर्षण पत्र समेत उनीहरुले बुझाएका छन् ।
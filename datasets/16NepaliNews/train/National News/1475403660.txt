
﻿१६ असोज, काठमाडौं । सरकारले व्यवस्थापिका संसदलाई बिजनेश पनि नदिने र अधिवेशन अन्त्य गर्न पनि नचाहने अवस्था देखिएपछि सभामुख ओनसरी घर्तीले यसबारे छलफल गर्ने भएकी छन् ।
सरकारले तत्काल कुनै नयाँ विधेयकहरु दर्ता नगरे संसद अधिवेशन अन्त गर्नुपर्ने संसद सचिवालय स्रोतले जनाएको छ ।
प्रमुख विपक्षी नेकपा एमालेले पनि सरकारले संसदलाई बिजनेसविहीन बनाएको टिप्पणी गरेको छ । एमाले संसदीय दलका उपनेता सुवास नेम्वाङले निर्वाचन सम्बन्धी कानुनहरु बनाउन ढिलाई भइसकेका बेला सरकारले संसदमा त्यस सम्बन्धी कुनै विधेयक दिन नसकेको बताए । ‘संसद बिजनेस नपाएर आठ नौं दिनसम्म बन्द गरिएको छ । सरकारले तत्कालै निर्वाचनसँग सम्बन्धित विधेयक समेत ल्याउन सकेन भने संसद अधिवेशनको औचित्यमाथि प्रश्न उठ्छ’ उनले भने ।
यस विषयमा सरकारसँग छलफल गर्न लागेको स्रोतले जनाएको छ । मधेसी मोर्चाको माग बमोजिम संविधान संशोधनको विधेयक समेत ल्याउन भनिए पनि अहिलेसम्म सरकारले कुनै संकेत नदिएको सचिवालय स्रोतले जनाएको छ । शुरुमा प्रधानमन्त्री भारत भ्रमणमा जानुअघिनै संविधान शंसोधन विधेयक दर्ता हुने सरकारले जनाएको थियो ।
अहिले आएर दशैंअघि नै संविधान संशोधन विधेयक आउने भनिए पनि अहिलेसम्म त्यस्तै कुनै विधेयक मस्यौदा नभएको स्रोतले जनाएको छ । संविधान संशोधनका बारेमा अहिलेसम्म सरकारले प्रमुख विपक्षी नेकपा एमालेसँग परामर्श गरेको छैन ।
बिधेयक पारित गर्न दुई तिहाई आवश्यक पर्छ । जसका लागि नेकपा एमाले, राप्रपा नेपाल लगायतका विपक्षी दलहरुको सहमति अनिवार्य छ । संविधान संशोधनको बारेमा सरकारले आफूहरुसँग समेत औपचारिक छलफल नगरेको भन्दै मधेसी मोर्चाका नेताहरु पनि अशन्तुष्ट छन् ।
मोर्चाका नेता महिन्द्र राय यादवले अहिलेसम्म कुनकुन विषयमा कसरी संविधान संशोधन गर्ने भन्ने बारेमा सरकार र मधेसी मोर्चाबीचमै सहमति नभएको बताए । ‘पहिले त कांग्रेस माओवादीले हामीलाई सहमतिमा लिनुपर्‍यो, त्यसपछि एमालेसँग कुरा गर्ने हो’ उनले भने ‘अहिले त सरकार केही पनि नगर्ने, सत्तारुढ दलबीच नै कुनै छलफल नहुने अनि खाली एमालेले मानेन भनेर बसेका छन् ।’
स्रोतका अनुसार संविधान संशोधनको विधेयक दर्ता गरेर यहि अधिवेशनबाट पारित गर्न मधेसी मोर्चाले सरकारलाई दबाव दिएको छ ।
यदि तत्कालै संविधान संशोधन गरेर निर्वाचन कानुनहरु पारित नगर्ने हो भने स्थानीय तहको चुनाव गराउन नसकिने निर्वाचन आयोगले पनि चेतावनी दिइसकेको छ ।
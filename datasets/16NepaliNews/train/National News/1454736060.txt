
﻿नवराज मैनाली/नयाँ पत्रिका
अर्काको पासपोर्टमा फोटो टाँस्ने १० दिनमै छुटे
अर्काको पासपोर्टमा आफ्नो फोटो टाँसेर मलेसियाबाट फर्कने क्रममा धादिङका टीकाप्रकाश श्रेष्ठलाई गत ८ माघमा विमानस्थलस्थित अध्यागमन कार्यालयले पक्राउ गर्‍यो । मेसिन रिडएबल पासपोर्स (एमआरपी) मै उनले वास्तविक पासपोर्ट धनीको विवरण र फोटो मेटाएर आफ्नो राखेका थिए । अध्यागमन विभागले उनीविरुद्ध काठमाडौं जिल्ला अदालतमा मुद्दा दायर गर्‍यो । १८ माघमा अदालतले उनलाई सफाइ दियो । पक्राउ परेको १० दिनमै उनी अदालतबाट त्यति गम्भीर अपराधमा सफाइ पाएर छुटे ।
एकै मुद्दाका अभियुक्तलाई फरक–फरक सजाय
बाग्लुङका सचित पुन र कमल थापा फ्रान्स जाने क्रममा गत २६ मंसिमा दुबईमा पक्राउ परे । उनीहरूले फ्रान्सको नक्कली भिसा प्रयोग गरेका थिए । नेपालको अध्यागमन कर्मचारीलाई झुक्याउन सके पनि दुबईबाट अगाडि जान सकेनन् । दुबई विमानस्थलले फर्काइदिएपछि मात्र नेपालका अध्यागमन कर्मचारीले उनीहरूको भिसा नक्कली भएको चाल पाए । अध्यागमन विभागले उनीहरूविरुद्ध मुद्दा दायर गर्‍यो । उनीहरूमध्ये पुनले अदालतलबाट सफाइ पाए भने थापालाई पाँच हजार जरिवाना सजाय सुनाइयो । एउटै कसुरमा एकैचोटि पक्राउ परेका दुईजनालाई अदालतले यसरी दुई किसिमको फैसला गर्‍यो ।
गम्भीर अपराधका अभियुक्त सजिलै छुट्छन्
नक्कली पासपोर्ट र भिसा प्रयोग गर्नु अध्यागमनमा सबैभन्दा गम्भीर अपराध मानिन्छ । तर, नेपालमा यस्तो अपराधमा संलग्नहरू सजिलै छुट्ने गरेका छन् । न त अध्यागमन विभागले नै गम्भीरताका साथ यस्ता मुद्दाको अनुसन्धान गरेको छ, न अदालतले नै कडा सजाय सुनाउँछ । अध्यागमनसम्बन्धी अपराधलाई दुवै निकायले बेवास्ता गर्दा देशको सुरक्षामै समस्या हुने खतरा देखिएको छ ।
सामान्य सोधपुछमै अनुसन्धान पूरा 
अध्यागम विभागले कार्यालयले दैनिकजसो नक्कली पासपोर्ट र भिसा प्रयोग गर्नेलाई पक्राउ गर्छ । तर, सामान्य सोधपुछमै उनीहरूमाथिको अनुसन्धान पूरा हुन्छ । अदालतले पनि केही सफाइ त केहीलाई सामान्य जरिवानाबाहेक अन्य सजाय गर्दैन । अध्यागमन विभागको सतही अनुसन्धान र अदालतको कमजोर सजायले अध्यागमनसम्बन्धी अपराधमा लाग्नेहरू प्रोत्साहित हुँदै गएका छन् ।
नक्कली ट्राभल डकुमेन्ट बनाउनेलाई १० हजारमै उन्मुक्ति 
अर्काको पासपोर्ट प्रयोग गरेको आरोपमा पक्राउ परेका दीपनारायण साहलाई अदालतले दुई हजार मात्र जरिवाना गर्‍यो । मलेसियाबाट फर्कने क्रममा नक्कली ट्राभल डकुमेन्ट बनाउने धादिङका राधाकृष्ण कोइरालाले पनि १० हजार जरिवानामै सबै उन्मुक्ति पाए । मलेसियाबाट फर्कने क्रममा ८ माघमा एयरपोर्टमा पक्राउ परेका रामेछापका पदम धानुके पनि १० हजार धरौटीमा छुटे ।
जाली भिसाका अभियुक्तलाई अदालतको सफाइ
जाली भिसा प्रयोग गरेको आरोपमा ३ माघमा पक्राउ परेका राजेन्द्र गुरुङलाई काठमाडौं जिल्ला अदालतले सफाइ दियो । जर्मनीको नक्कली भिसाका आधारमा उनी टर्कीसम्म पुगेका थिए । टर्कीमा उनलाई पक्राउ गरी नेपाल फर्काइयो । दूतावासले नै उनको भिसा नक्कली भएको बताए पनि अदालतले गत १३ माघमा उनलाई सफाइ दिएको थियो । अध्यागमन ऐनमा यससम्बन्धी अपराध गर्नेलाई पाँच वर्षसम्म कैद र ५० हजार रुपैयाँसम्म जरिवाना हुने प्रावधान छ । तर, अध्यागमनसम्बन्धी अपराधमा पक्राउ परेकाहरू जेल गएको घटना विरलै छन् ।
‘पक्राउ परेका सबै निमुखा’
अध्यागमन विभागका महानिर्देशक केदार न्यौपाने पनि अध्यागमनसम्बन्धी अपराधमा पक्राउ परेकामाथि गम्भीर अनुसन्धान र कडा सजाय हुन नसकेको स्विकार्छन् । ‘पक्राउ परेकाहरू प्राय: सबै निमुखा हुन्छन्,’ न्यौपाने भन्छन्, ‘कतिपय घटनाको अनुसन्धानका लागि प्रहरीलाई पनि पत्राचार गर्छाैँ, तर गिरोहसम्म पुग्न सकिएको छैन ।’ विभागले हरेक दिनजसो नक्कली पासपोर्ट र भिसासहित विभिन्न व्यक्तिलाई पक्राउ गर्छ । तर, त्यो बनाउने गिरोह कहिल्यै पक्राउ पर्दैन । यस्ता गिरोह नेपाल तथा विदेशमा हुने गर्दछन् । नेपालले अरू देशसँग सहकार्य गरेर अध्यागमनसम्बन्धी अपराधविरुद्ध लड्न चासो दिएको छैन ।
नक्कली पासपोर्ट प्रयोग गर्ने २६ जना थुनामा 
पछिल्लो समय मलेसियामा ठूलो मात्रामा नक्कली एमआरपी बन्न थालेको रहस्य खुलेको छ । मलेसियाबाट अर्काको नक्कली पासपोर्ट प्रयोग गरी फर्किएका एक दर्जनसहित २६ जनालाई अध्यागमन विभागले थुनामा राखी अनुसन्धान गरेपछि यस्तो तथ्य खुलेको हो ।
थुनामा रहेकामा महमद लगन, दीपेन्द्र यादव, नेत्रबहदुर लामिछाने, विनोद तामाङ, लालबहादुर तामाङ, जयलाल तामाङ, शेर्पा तामाङ, रामबहादुर तामाङ, रामचरित्र मुखिया, विकुल लामा, रामकृष्ण पाख्रिन, अमरबहादुर विक, केशरबहादुर सञ्जेल, मिथिलेस पण्डित, कृष्णदेव यादव छन् ।
त्यस्तै, जमिता दर्लामी, थुमलक्ष्मी राई, सविना श्रेष्ठ, उमा दमाईं, सञ्जु विश्वकर्मा, सीतामाया महतोलाई पनि विदेशबाट फर्कने क्रममा नक्कली कागजपत्र बनाएको आरोपमा पक्राउ गरिएको छ । पछिलो समय मलेसियामा रहेको गिरोहले नक्कली एमआरपी बनाएर नेपालीलाई बेच्दै आएको खुलेको छ । एक व्यक्तिको एमआरपीमा सम्बन्धित व्यक्तिको फोटो तथा विवरण राखेर उनीहरूले नक्कली पासपोर्ट बनाउने गरेको अध्यागमन विभागमा महानिर्देशक न्यौपाने बताउँछन् ।
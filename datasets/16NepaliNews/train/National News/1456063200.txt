
﻿काठमाडौं: कांग्रेस सभापति स्वर्गीय सुशील कोइरालाको १३औँ दिनको पुण्य तिथिमा नेताहरूले संविधानको कार्यान्वयन नै सुशीलप्रति श्रद्धाञ्जली हुने विचार व्यक्त गरेका छन् । कोइरालको श्रद्धाञ्जलीमा राजधानीको शान्तिवाटीकामा आइतबार आयोजित कार्यक्रममा नेताले सबैको सहमतिमा संविधानको सफल कार्यान्वयनले कोइरालाको अधुरो सपना पूरा हुने बताएका हुन् ।
कांग्रेस कार्यवाहक सभापति रामचन्द्र पौडेलले कोइराला आफ्नो सिद्धान्तप्रति अत्यन्त निष्ठावान रहेको भन्दै कोइरालाको निधनबाट अपूरणीय क्षति पुगेको धारणा राखे । “त्यागी, इमान्दार र कर्तव्यनिष्ठ नेता स्वर्गीय कोइरालाबाट कांग्रेस र मुलुकले सिक्ने पाठ धेरै छ,” उनले भने, “उनको विचार र जीवनशैली सबैले मनन गरे जनतालाई सुख दिन सकिन्छ ।”
सत्तामा बसेर पनि कोइराला बेदाग रहेको भन्दै पौडेलले स्व. कोइरालाको चाहनाबमोजिमको स्वच्छ र सुदृढ कांग्रेस बनाउने अभिभारा आफूहरुको काँधमा आएको बताए । कावा सभापति समेत रहेका पौडेलले भने, ‘राजनीतिप्रति सम्मान जागृत गराउनु उहाँको चाहना थियो । उहाँको त्यो अठोट हामीले पूरा गर्नुपर्छ ।”
कार्यक्रममा वरिष्ठ नेता एवम् पूर्वप्रधानमन्त्री शेरबहादुर देउवाले साधारण र सादगी जीवन विताएका स्व. कोइरालालाई प्रजातन्त्रप्रति कुनै सम्झौता नगर्ने नेताका रुपमा सबैले चिन्नुपर्ने बताए । “संविधानको सफल कार्यान्वयन र मधेस आन्दोलनको सम्बोधन गर्नुपर्ने स्व. कोइरालाका अधुरा कामलाई सम्पन्न गर्ने दायित्व हामी सबैको हो”, उनले भने,“ तर, कांग्रेसमा एकता र मेलमिलाप खड्किन थालेको छ ।”
एकीकृत नेकपा (माओवादी) का अध्यक्ष एवम् पूर्वप्रधानमन्त्री पुष्पकमल दाहालले संविधान कार्यान्वयन गर्ने चुनौती अझै बाँकी रहेकाले सबै दलबीच सहमति र सहकार्यको खाँचो औँल्याए । उनले सबै दल मिलेर संविधानको कार्यान्वयन गर्न सकेमात्र कोइरालाप्रति सच्चा श्रद्धाञ्जली’ हुने बताए ।
नेकपा (एमाले) का कार्यवाहक अध्यक्ष वामदेव गौतमले स्व. कोइरालाको प्रधानमन्त्रीत्व कालमा आफू फरक पार्टीबाट उपप्रधानमन्त्री भएपनि सदैव सहयोग गरेको स्मरण गर्दै संविधान जारी गर्न कोइरालाले खेलेको भूमिकाको मुक्तकण्ठले प्रशंसा गरे ।
कार्यवाहक प्रधानमन्त्री तथा मधेसी जनाधिकार फोरम (लोकतान्त्रिक)का अध्यक्ष विजयकुमार गच्छदारले स्व. कोइरालासँगका महत्वपूर्ण घटना सम्झँदै संविधानसभाबाट संविधान जारी गर्न कोइरालाले खेलेको भूमिकाको विर्सन नहुने बताए ।
राष्ट्रिय प्रजातन्त्र पार्टीका अध्यक्ष एवम् पूर्वप्रधानमन्त्री लोकेन्द्रबहादुर चन्दले स्व. कोइरालामा मध्यस्तकर्ताको अद्भूत क्षमता रहेकाले नै उनको नेतृत्वमा संविधानसभाबाट संविधान जारी गर्न सहज भएको उल्लेख गर्दै उनलाई आफूले कर्मयोगी नेताका रुपमा चिनेको बताए ।
नेकपा (माले)का अध्यक्ष एवम् उप्रप्रधानमन्त्री सिपी मैनाली, कांग्रेस महामन्त्री प्रकाशमान सिंह, सङ्घीय समाजवादी फोरम नेपालका सहअध्यक्ष राजेन्द्र श्रेष्ठ, राष्ट्रिय प्रजातन्त्र पार्टी नेपालका महामन्त्री धवलशमशेर राणा, नेपाल परिवार दलका अध्यक्ष एवम् शान्ति तथा पुनःनिर्माण मन्त्री एकनाथ ढकाल, बहुजन शक्ति पार्टीका अध्यक्ष एवम् वातावरण मन्त्री विश्वेन्द्र पासवान, नेकपा माओवादी–क्रान्तिकारीका उपाध्यक्ष सिपी गजुरेल, भारतको बनारसबाट आएका स्व. कोइरालाका मित्र दीपक मल्लिकलगायतले स्व. कोइरालाका योगदानको चर्चा गर्दै कोइरालाप्रति श्रद्धाञ्जली’ दिएका थिए ।
पूर्वप्रधानमन्त्रीसमेत रहेका कांग्रेस सभापति कोइरालाको गत माघ २६ आफ्नै निवास महाराजगन्जमा निमोनियाबाट निधन भएको थियो ।
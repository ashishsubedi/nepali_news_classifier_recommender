
﻿
१६ पुस, काठमाडौं । भारतीय नाकाबन्दीका कारण गाँस खोसिएकाहरुलाई शिवसेना नेपालले निःशुल्क खाना खुवाउन थालेको छ ।
पशुपतिको वनकालीमा बिहीबारदेखि ‘निःशुल्क भोजनशाला’ उसले सञ्चालनमा ल्याएको हो । भोजनशालाको उद्घाटन पूर्वयुवराज पारसले गरेका थिए ।
हरेक दिन बिहान १० देखि १२ बजेसम्म आउनेहरु सबैलाई दालभात-तरकारी खुवाइने आयोजकले जनाएको छ । पार्टीका उपाध्यक्ष शिव केसीले दैनिक दुई हजारलाई लक्ष्यित गरेर खाना पकाइने अनलाइनखबरलाई बताए ।
यति धेरैलाई खाना खुवाउने आर्थिक स्रोत के हो त भन्ने प्रश्नमा उनले भने, ‘हामीले नाकाबन्दी सुरु भएदेखि नै अन्न जुटाउने काम सुरु गरेका थियौं । अहिले पनि हाम्रो संगठनभित्र र बाहिरबाट सहयोग जुट्ने क्रम जारी छ ।’
हिन्दू राष्ट्रप्रति आस्थावान राष्ट्रप्रेमी नागरिकहरुले निःशुल्क भोजनका लागि अन्नदान गरिरहेको केसीको भनाइ छ ।
श्री शिवशक्ति राहुलेश्वरानन्द फाउन्डेसनको सहकार्यमा शिवसेनाले निःशुल्क भोजनको सुरुवात गरेको हो । यसलाई नाकाबन्दी जारी रहुञ्जेल सञ्चालन गरिने शिवसेनाको दावी छ ।
पहिलो दिन बिहीबार करिब एक हजारले खाना खाए । खाना खानेमा पशुपतिका जोगीहरु ठूलो संख्यामा थिए । उनीहरुले खाना मिठो भएन भन्दै गनगन गरेको सुनिन्थ्यो ।
शिवसेनाले यसअघि भुकम्पका बेलामा पनि निःशुल्क भोजन सञ्चालन गरेको थियो । त्यतिबेला दैनिक २०-२५ हजार सम्मलाई खाना खुवाइएको उपाध्यक्ष केसीले बताए ।

﻿नयाँ पत्रिकाकाठमाडौं, १० फागुन ।
एमाओवादीका प्रभावशाली नेताले गृहमन्त्री शक्ति बस्नेतको आलोचना गरेका छन् । केही नेताले उनलाई सरकारबाट तत्काल फिर्ता बोलाउन माग गरेका छन् । कतिपय नेताले भने सबै मन्त्रीहरूलाई फिर्ता बोलाउनुपर्ने धारणा राखेका छन् ।
सरकार र पार्टी कामको समीक्षा गर्न आइतबार अध्यक्ष प्रचण्डनिवास लाजिम्पाटमा बसेको स्थायी समिति बैठकमा अधिकांश नेताले गृहमन्त्री बस्नेतको आलोचना गरेका हुन् । गृहमन्त्री बस्नेतले पार्टी नीतिविपरीत काम गरेको र कार्यसम्पादन गर्न नसकेको उनीहरूको आरोप छ । बैठकमा प्रदेश इन्चार्ज रहेका पोलिटब्युरो सदस्य र मन्त्रीहरूसमेत सहभागी छन् ।गृहमन्त्री मनपरी चलेको आरोप
गृहमन्त्री बस्नेत अनुपस्थित आइतबारको बैठकमा स्थायी समिति सदस्यहरू जनार्दन शर्मा, गोपाल किराती, पोलिटब्युरो सदस्यहरू डिलाराम आचार्य, लीलामणि पोखरेललगायत सबै प्रदेश इन्चार्जले बस्नेतको आलोचना गरे । स्रोतका अनुसार उनीहरूले पार्टीका नेता–कार्यकर्ताको सबै सुझाब बेवास्ता गर्दै बस्नेत मनपरी ढंगले चलेको आरोप लगाएका छन् । बस्नेत भने प्रधानमन्त्रीको भारत भ्रमणको क्रममा भारतमा छन् ।
‘गृहमन्त्रीलाई तत्काल सरकारबाट फिर्ता बोलाउनुपर्छ,’ स्थायी समिति सदस्य किरातीको धारणा उद्धृत गर्दै एक नेताले भने, ‘सरकारमा सहभागी सबै मन्त्रीलाई फिर्ता बोलाउनुपर्छ । केपी ओलीको सरकारलाई भने समर्थन कायम राख्नुपर्छ ।’
अर्का सदस्य शर्माले पनि गृहमन्त्रीसहित सबै मन्त्रीको आलोचना गरे । ‘गृहमन्त्रीले राम्रो काम गर्न सक्नुभएन,’ उनले बैठकमा भने, ‘टोपबहादुरजीले केही राम्रो काम गरेको देखिन्छ । तर, धेरै मन्त्रीको काम देख्न पाइएन । यसरी सरकार चल्दैन । पार्टीको छवि पनि बच्दैन ।’भारत भ्रमणमाथि पनि आपत्ति
 गृहमन्त्रीको भारत भ्रमणप्रति पनि एमाओवादीमा असन्तुष्टि बढेको छ । स्रोतका अनुसार उनी एमाओवादीका नेताहरूसँग समन्वयविनै प्रधानमन्त्रीसँग दिल्ली भ्रमणमा गएका छन् । ‘पार्टीका तर्फबाट सरकारको नेतृत्व टोपबहादुरले गर्नुभएको छ । विद्युत्सम्बन्धी केही सम्झौता भएका छन्, प्रधानमन्त्रीको भ्रमणमा उहाँ जानुपर्ने थियो,’ एक नेताले भने, ‘तर गृहमन्त्री जानुभयो, उहाँले पार्टीमा समन्वय गरेको देखिएन ।’ गृहमन्त्रीले प्रधानमन्त्री र अर्थमन्त्रीको कुरा मात्रै सुन्ने गरेको ती नेताको आरोप छ ।पार्टीमा उभार आएको प्रदेश रिपोर्ट
बैठकमा पार्टीको पछिल्लो अवस्थाबारे पनि समीक्षा भएको थियो । १ नं. प्रदेशका इन्चार्ज राम कार्कीले अरूको पहिचानको कुरा गर्दै गर्दा माओवादीको आफ्नै पहिचान गुम्न लागेको बताए । २ नंं प्रदेश इन्चार्ज विश्वनाथ साहले भने मधेसमा विश्वसनीयता आर्जन गर्न कठिनाइ रहेको बताए । मधेसी जनता मधेसीवादी पार्टीहरूसँग रुष्ट भए पनि माओवादीप्रति उनीहरूको आकर्षण नरहेको साहले धारणा राखेका थिए ।
३ नं. प्रदेशको रिपोर्टिङ गरेका पोखरेलले पार्टीप्रतिको अविश्वासलाई विश्वासमा बदल्ने कोसिस भइरहेको बताए । उनले बैठकमा भने, ‘पार्टी पुनर्निर्माण हुने राम्रो सम्भावना छ ।’ ४ नं. प्रदेशका इन्चार्ज डिलाराम आचार्यले तल्लो तहसम्म पार्टी पुनर्निर्माणको रक्तसञ्चार भएको बताए । ५ नं. प्रदेश इन्चार्ज चक्रपाणि खनाल बलदेवले यसअघिको तुलनामा पार्टीको तल्लो पंक्तिसम्ममा नयाँ उत्साह थपिएको बताएका थिए ।पार्टीमा विचलनको हावा चल्यो : प्रचण्ड
काठमाडौं/ एमाओवादी अध्यक्ष पुष्पकमल दाहाल प्रचण्डले माओवादीभित्र विचारमा विचलनको ठूलो हावा चलेको बताएका छन् । पार्टीलाई शक्तिशाली बनाउन विचारको विकास गरेर जानुपर्ने उनको भनाइ छ ।
एमाओवादीका तत्कालीन केन्द्रीय सदस्य गौरीशंकर खड्काको पाँचौँ स्मृति दिवसमा आइतबार पार्टी मुख्यालयमा आयोजित कार्यक्रममा प्रचण्डले विचारको विकासमा जोड दिए । ‘अहिले विचारमा विचलनको ठूलो हावा चलेको छ । बाबुराम भट्टराई वर्गको विचार, माक्र्सवादको विचारबाट ठूलो विचलित भएर अर्को वर्गमा जानुभएको छ,’ प्रचण्डले भने, ‘हामीले पार्टी एकता गर्न, पार्टी पुनर्गठन गर्न विचारको विकास गरेर जानुपर्छ, पार्टीको केन्द्रीय समिति बैठकमा भएको बहसले विचारको विकास गरेर जाँदै छौँ ।’
झापामा जन्मिएका खड्का एमाओवादीको केन्द्रीय सदस्य एवं सभासद् हुँदा ९ फागुन ०६७ मा क्यान्सरका कारण निधन भएको थियो ।
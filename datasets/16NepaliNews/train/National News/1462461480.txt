
﻿काठमाडौं । मंगलबार बिहान १० बजेतिर प्रदर्शनी मार्गस्थित ‘नेपाल पर्यटन बोर्ड’ अगाडि बाटो काट्न लागेका युवकलाई एकैपटक चार पाँच जनाले भने – ‘ए ए ए…. पख्नुस् पख्नुस् !’
आफैंलाई पाँचसात जना युवायुवतीले रोकेपछि ती युवक बीच सडकमै वाल्ल परेर उभिए । किन रोकियोे भन्ने उनले भेउ पाउनै सकेनन् ।
तिनैमध्येकी एक युवती युवकको छेउमा गएर भनिन् – ‘प्लीज ! जेब्राक्रसिङको प्रयोग गर्नुस् ।’
लाजले युवकको अनुहार रातो भयो । उनी फर्किएर सडक पेटीमै आए र बाटो काट्न जेब्राक्रसिङतिर लागे । केही दिन यता यस्ता दृश्य व्यस्त सडकका केही ठाउँमा दोहोरिइरहेको देखिन्छ ।
किनभने, काठमाडौं उपत्यकामा ट्राफिक नियम मिचेर सडक दुर्घटना बढाउने होड चलेजस्तै देखिएका बेला कलेजमा पढ्ने केही विद्यार्थी भने पैदल यात्रुलाई सडक नियम सिकाएर दुर्घटना कम गर्न लागि परेका छन् ।
उपत्यकाको बढ्दो सडक दुर्घटनाको एउटा कारण पैदल यात्रुले ट्राफिक नियम पालन नगर्नु रहेको ठहर गरी रत्नराज्य लक्ष्मी क्याम्पसका बीए प्रथम वर्षमा अध्ययनरत केही विद्यार्थीले वैैशाख ५ गतेदेखि कलेजपछिको केही समय सडक नियम सिकाउन लगाएका हुन् ।
पैदल यात्रुलाई बाटो काट्न सिकाउने अभियानमा लागेका विद्यार्थीहरू
हरेक दिन प्रदर्शनी मार्गस्थिते नेपाल पर्यटन बोर्डको कार्यालय अगाडि बसेर सर्वसाधारणलाई जेब्राक्रसिङ प्रयोग गर्न सल्लाह दिन्छन् ।
काठमाडौं उपत्यकामा आर्थिक वर्ष ०७१/७२ मा ४ हजार ९९९ सवारी दुर्घटना भएको तथ्याङ्क त ट्राफिक प्रहरीकै अभिलेखमा छ । यी दुर्घटनामा १३३ जनाको मृत्यु भएको थियो भने २२३ जना गम्भीर घाइते भएका थिए, ३ हजार ६४३ जना समान्य घाइते भएका थिए ।
आर्थिक वर्ष ०७२/७३ को चैत्र महिनाको अन्त्यसम्ममा सवारी दुर्घटना ३ हजार ८५८ पुगिसकेको छ । यही अवधिमा सडक दुर्घटनाबाट ११८ जनाको मृत्यु भइसकेको छ भने १९३ जना गम्भीर घाइते भएका छन् । दुर्घटनामा २ हजार ७३२ जना सामान्य घाइते भएका छन् । आर्थिक वर्षको अन्त्यसम्म आईपुग्दा यो तथ्याङ्क बढ्न सक्छ ।
सहरमा बढ्दै गएको सडक दुर्घटनालाई कम गर्न सकिन्छ कि भनेर अभियानमा लागेको अशोक बिष्टले बताए । चार जना साथी मिलेर सुरु गरेको अभियानमा अहिले २५ जना संलग्न भएका छन् । उनीहरू वीर अस्पताल अगाडि, न्युरोड, भोटाहिटीको आसपासमा पनि क्रियाशील रहँदैआएका छन् । आउने दिनहरूमा वानेश्वर, माइतीघर, थापाथलीजस्ता व्यस्त सडक क्षेत्रमा नियम सिकाउन संलग्न हुने उनीहरूको योजना छ ।
कञ्चनपुर दोधारा–चाँदनी – २ घर भएका र हाल कीर्तिपुर बस्ने विष्ट भन्छन्, “जहाँ मन लाग्यो त्यहीँबाट सडक पार गर्दा दुर्घटना भएर मान्छेहरुको मृत्यु नै भएको पनि हामीले देखेका छौँ । यस्तो दुर्घटना रोक्न सकेको प्रयास गर्दै जानुपर्छ ।
विद्यार्थीहरूको अभियानबाट सडक व्यवस्थापनमा सहयोग पुग्ने ट्राफिक प्रहरीको धारणा छ । सडक दुर्घटनाका विभिन्न कारणमध्ये सर्वसाधारणले जथाभावी बाटो पार गर्नु पनि एउटा रहेकाले दुर्घटना कम गर्न सहयोग पुग्ने ट्राफिक प्रहरीले ठानेका हुन् ।
महानगर प्रहरी प्रभाग, दरबारमार्गका हवलदार श्याम चौधरी भन्छन्, “उहाँहरुको यस्तो कामले हामीलाई पनि सजिलो भएको हुन्छ । आफ्नो तर्फबाट हामीले पनि सहयोग गरिरहेछौँ ।”
सहरमा धेरै ठाउँबाट आएका पैदल यात्रु हुन्छन् । गाउँबाट भर्खर काठमाडौं आएकाले जेब्राक्रसिङबाट बाटो काटेनन् भनेर रिसाउनु हुँदैन । किनकी उनीहरुलाई थाहा नै हुँदैन । मान्छेहरूले बिस्तारै सिक्दै जाने चौधरीको आशा छ । तर सहरमै हुर्केकाले पनि आकाशे पुल र जेब्राक्रसिङ प्रयोग नगर्दा भने उनी दिक्क मान्छन्, “डाँडाकाँडाले भरिएको हाम्रो जस्तो मुलुका मान्छे सडक पार गर्ने पुल चढ्न पनि गाह्रो मान्छन् । यिनीहरू डाँडाकाँडामा कसरी हिँड्छन् !”
पैदलयात्रीले जेब्राक्रसिङ प्रयोग नगर्दा सवारी चालकलाई निकै समस्या पर्ने गरेको छ । पुरानो बसपार्क– गौशाला बस चलाउने सन्तोषकुमार श्रेष्ठ भन्छन्, “मान्छेहरु बुझेर पनि बुझ पचाउँछन् । जेब्राक्रसिङ भएको ठाउँमा प्रयोग गरिदिए पनि धेरै सजिलो हुन्थ्यो ।”
पैदलयात्रीले जथाभाबी बाटो काट्दा अर्को गाडीले छेकेर मान्छे हिँडेको नदेखिँदा दुर्घटना हुनसक्ने श्रेष्ठले बताए । सडकमै पैदलयात्रीलाई सचेत गराउने विद्यार्थीहरूको अभियानलाई चालक श्रेष्ठले पनि सकारात्मक ठानेका छन् ।
अभियानमा संलग्न सुदर्शन खड्का (सरोज) भने सरकारले पनि सडकलाई सुविधाजनक बनाउन ध्यान दिनुपर्ने ठान्छन् । खड्का भन्छन्, “हामीले मात्र गरेर यो सम्भब पनि छैन । सरकारले ठाउँठाउँमा आकाशे पुल, जेब्राक्रसिङ बनाइदेओस् र त्यसलाई प्रयोग गर्नैपर्ने कानुन पनि बनाइदेओस् ।”
पैदल यात्रुमध्ये धेरै जना सम्झाएपछि जेब्राक्रसिङबाट सडक पार गर्न माने पनि एकाध जनाले भने बिठ्याइँ गरिहाल्छन् । कोही कोही त रिसाएर गाली पनि गर्छन् ।
अभियानकी सदस्य अप्सरा शर्मा भन्छिन्, “कोही कोही त रिसाउँछन् । तिमीहरू को हौ नियम सिकाउने पनि भन्छन् । कलेज पढ्ने विद्यार्थी, कोट पाइन्टमा सजिएर हिँड्ने सरकारी कर्मचारीले नै धेरैजसो नियम मिच्छन् । कुनैकुनै बेला बर्दीमा भएका ट्राफिक, अरू प्रहरी, सैनिकले नियम मिचेर जहाँ मन लाग्यो त्यहीँबाट हिँड्छन् । बरु, बूढाबुढी जेब्राक्रसिङको प्रयोग गर्छन् र हुँदैन भनेको पनि मान्छन् ।”

﻿काठमाडौं । कुल दलित परिवारमध्ये एक तीहाई खाद्य असुरक्षाको चपेटामा परेको एक अध्ययनले देखाएको छ । राष्ट्रसंघीय विश्व खाद्य कार्यक्रम (डब्लुएफपी), राष्ट्रसंघीय खाद्य तथा कृषि संगठन (एफएओ) र संयुक्त राष्ट्रसंघीय विकास कार्यक्रम (यूएनडीपी)ले सोमबार सार्वजनिक गरेको प्रतिवेदन अनुसार खाद्य असुरक्षाको सूचीमा सबैभन्दा धेरै दलित छन् ।
विशेषगरी दलित र एकल महिला घरमूली भएका घरपरिवार बढी प्रभावित छन् । हिमाली र उच्च पहाडी क्षेत्रमा बसोबास गर्ने सीमान्तकृत जातीय तथा आदिवासी समुदायसम्म सहयोग पुर्याउनु पर्ने आवश्यकता रहेको निष्कर्ष निकालेको छ ।
प्रतिवेदनका अनुसार जनजाति घरपरिवारमा २१.३ प्रतिशत र ब्राह्मण/क्षेत्री घरपरिवारमा ६.८ प्रतिशत मात्र रहेको छ । सन् २०१५ को सेप्टेम्बरदेखि अक्टोबरसम्म गरिएको अध्ययनले नेपालका ११ भूकम्प प्रभावित जिल्लाका ४ हजारभन्दा बढी घरपरिवारलाई समेटेको छ । वैशाख १२ गतेको भूकम्प लगत्तै सन् २०१५ को मे महिनामा गरिएको आधारभूत सर्वेक्षणको निरन्तरताका रुपमा यो समीक्षा अध्ययन गरिएको हो ।
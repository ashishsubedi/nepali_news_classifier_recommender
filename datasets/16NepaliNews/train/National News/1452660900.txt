
﻿
२९ पुस, काठमाडौं । शिक्षा मन्त्रालयले भूकम्पले भत्काएका शैक्षिक संस्थाहरु तीन वर्षभित्र पुनर्निर्माण गरिसक्ने गरी योजना बनाएको छ ।
पुनर्निर्माण प्रधिकरणको कार्यकाल ५ वर्षको भएपनि शिक्षा मन्त्रालयले भने भूकम्पले भत्किएका स्कुलहरु ३ वर्षमा नै बनाउने योजनासहित काम गरिरहेको छ ।
गत वैशाखको विनाशकारी भूकम्पले ८ हजार शैक्षिक संस्था ध्वस्त भएका छन् भने १० लाख बालबालिकाको पठनपाठन प्रत्यक्ष प्रभावित भएको छ ।
वैशाखको विनाशकारी भूकम्पपछि झण्डै एक महिनासम्म स्कुलहरु बन्द भए । अहिले अस्थायी कक्षाकोठाहरु बनाएर पठन पाठन भइरहेको छ । तर, यस्ता कक्षाकोठाहरु भरपर्दा र दिर्घकालीन छैनन् ।
शिक्षामन्त्री गिरिराजमणि पोखरेलले आफ्नो १८ बुँदे प्रतिवद्धता पत्रमा उल्लेख भए अनुसार नै भूकम्पले ३ वर्षभित्र शैक्षिक संस्थाहरु पुनर्निर्माण गरिसक्ने अनलाइनखबरलाई बताए । उनले भने- अहिलेको भूकम्पको कामलाई हेर्ने कार्यक्रम कार्यान्वयन इकाइ (पीआईयू) गठन गर्ने तयारीमा छु ।’
केन्द्रमा सहसचिवको नेतृत्वमा कार्यक्रम कार्यान्वयन इकाइ बन्नेछ भने जिल्लाहरुमा डिस्ट्रिक इम्पिमेन्टेसन युनिट (डीआईयू) हुनेछ । यसका लागि आवश्यक प्रावधिक र सव इन्जिजियरहरुको विज्ञापन भइसकेको छ भने छिट्टै छनोट प्रक्रिया पुरा हुनेछ ।
शिक्षा मन्त्री पोरखेल अहिले भूकम्प प्रभावित जिल्लाहरुमा पुग्ने गरेका छन् । काठमाडौंका साथै अन्य प्रभावित जिल्लाहरुमा गएर कस्तो भौतिक संरचना निर्माण गर्ने भन्ने बहस गरिरहेका छन् ।
‘कस्तो प्रविधि भन्नेमा बहस चलिरहेको छ । डोनरहरुसँग एउटा प्रतिवद्धता भइसकेको रहेछ, शिक्षामन्त्री पोखरेलले अनलाइनखबरसँग भने, ३१ जिल्लाको सुझाव संकलन गरेर ठोस रुपमा तीन वर्षको समग्र कार्ययोजना ल्याउँछु ।’

﻿राजविराज, २७ असार । राज्यले मधेशीलगायत आन्दोलनरत पक्षको माग सम्बोधन नगरेको भन्दै दवाव स्वरुप सप्तरी जिल्लामा जारी अनिश्चितकालीन रिले अनसन सोमवार १०औं दिनमा प्रवेश गरेको छ ।
सङ्घीय गठबन्धनको आह्वानमा जिल्ला स्थित विभिन्न दलहरु सम्मिलित मधेशी मोर्चा सप्तरीले राजविराज स्थित सहीद दशन चौकमा रिले अनसनलाई निरन्तरता दिँदै आएका हुन् । रिले अनसनमा मधेशी जन अधिकार फोरम गणतान्त्रिकका केन्द्रीय उपाध्यक्ष गङ्गाराम यादव, संघीय समाजवादी फोरम नेपालका जिल्ला सदस्य श्रीप्रसाद भगत, तराई मधेश लोकतान्त्रिक पार्टीका क्षेत्रीय अध्यक्ष दुखीलाल यादव, सद्भावना पार्टीका नगर सदस्य बलराम सदा, तराई मधेश सद्भावना पार्टीका शम्भु सदा, राष्ट्रिय मधेश समाजवादी पार्टीका युवा सचिव शैलेश कुमार यादव र नेपाल सद्भावना पार्टीका जिल्ला सदस्य विरेन्द्र कुमार यादव सहभागी भएका छन् ।
यस अघि आइतवारको रिले अनसनमा सद्भावना पार्टीका केन्द्रीय सदस्य जिस्मुल खाँ, मधेशी जन अधिकार फोरम गणतान्त्रिकका जिल्ला सचिव अरबिन्द कुमार यादव, संघीय समाजवादी फोरम नेपालका जिल्ला सदस्य महेन्द्रनारायण यादव, राष्ट्रिय मधेश समाजवादी पार्टीको भातृ सङ्गठन युवा लिगका सह–सचिव राकेश साह, तराई मधेश सद्भावना पार्टीका नेता सुकराम सदाय, युवा नेता गजेन्द्रनारायण यादव र नेपाल सद्भावना पार्टीका रामेश्वर मण्डल सहभागी भएका थिए । अनसनमा सहभागी हुन लागेका नेताहरुलाई मधेशी मोर्चाका नेताहरुले माला र अबीर लगाएर स्वागत गरेका छन् भने २४ घण्टासम्म अनसनमा बसेका अनसनकारीहरुलाई जुस खुवाएर अनसन तोड्न लगाएका छन् ।

﻿नयाँ पत्रिकाकाठमाडौं, २७ जेठ ।
संघीय गठबन्धनले काठमाडौंको खुलामञ्चमामा मंगलबारबाट रिले अनशन सुरु गरेको छ । हरेक दिन बिहान ७ बजेदेखि सुरु हुने अनशन बेलुकी ७ बजेसम्म जारी रहनेछ । अनशनमा आन्दोलनरत गठबन्धनमा आबद्ध दलका नेता पालैपालो बस्नेछन् । संविधान संशोधनको माग राखेर आन्दोलनरत गठबन्धनले लामो मधेस बन्द र नाकाबन्दीपछि रिले अनशन सुरु गरेको हो । काठमाडौंसँगै पोखरामा पनि अनशन सुरु भएको छ । यो गठबन्धनको तेस्रो कार्यक्रम हो ।
‘उत्पीडित जनताको माग पूरा गराउन अन्तर्राष्ट्रियस्तरमा अनशनजस्तो शान्तिपूर्ण कार्यक्रमलाई अत्यन्तै महत्त्वका साथ हेरिन्छ,’ गठबन्धनका संयोजक उपेन्द्र यादवले भने, ‘त्यही भएर हामीले रिले अनशन रोजेका हौँ ।’ देशभरका उत्पीडित जनताले संयुक्त रूपमा महिनौँसम्म आन्दोलन गर्दा पनि सरकारले मागको उपेक्षा गरेकाले विश्व समुदायलाई सन्देश दिन र माग पूरा गराउन दबाब दिने उद्देश्यले रिले अनशन सुरु गरिएको यादवले बताए ।
सरकार विखण्डनको बीउ रोप्दै छ : यादव
गठबन्धनका संयोजक यादवले उत्पीडित जनताको भावनासँग खेलवाड नगरी संविधान पुनर्लेखनमा लाग्न सुझाब दिएका छन् । ‘मुलुकमा लोकतन्त्र हराएको छ । सरकारमा तस्कर र भ्रष्टाचारी हाबी छन् । देश यसरी चल्दैन,’ यादवले भने । प्रधानमन्त्री केपी ओलीको नश्लवादी चिन्तनले मुलुक ध्वस्त भइरहेको यादवको आरोप छ । ‘हामी मुलुकलाई जोड्न चाहन्छौँ, यो आन्दोलन त्यसकै लागि हो,’ संघीय समाजवादी फोरमका अध्यक्षसमेत रहेका यादवले भने, ‘तर, सरकार आफैँले विखण्डनको बीउ रोप्न उद्यत छ ।’
को–को छन् अनशनमा ?
पहिलो दिन मंगलबार अनशनमा गठबन्धनका संयोजक यादवले नेतृत्व गरेका थिए । उनलाई साथ दिनेमा शरत्सिंह भण्डारी, पर्शुराम तामाङ, महेन्द्र राय यादव, लक्ष्मणलाल कर्ण, राजकिशोर यादव, कुमार लिङदेन, भानुराम थारू, डा. ओम गुरुङलगायतका गठबन्धनका शीर्ष नेताहरू छन् ।
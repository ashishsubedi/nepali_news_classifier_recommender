
﻿
२९ मंसिर, चितवन । नेकपा एमालेका महासचिव इश्वर पोख्रेलले दुई नम्वर प्रदेश निर्माणमा एमालेसहितका दलले गल्ती गरेको बताएका छन् । यसमा लुकेको रणनीतिक चाल एमालेले बुझ्न नसकेको उनले बताए ।
एमाले चितवनले जिल्ला पार्टी कार्यालय भरतपुरमा मंगलबार आयोजना गरेको अगुवा कार्यकर्ता भेलालाई सम्वोधन गर्दै महासचिव पोख्रेलले आगामी दिनमा पहाडमा पनि जिल्लाहरु राखेर मिलाइने बताए ।
मधेसी मोर्चाको माग सम्वोधन गर्ने क्रममा २ नम्वर प्रदेशमा मधेसका मात्र जिल्ला राख्न आफूहरु पनि बाध्य भएको भन्दै पोख्रेलले भने, ‘यो हामीबाट गल्ती भएकै हो, यो रणनीतिक चाल अनुसारको माग रहेछ एमालेले बुझ्दै छ ।’
महासचिव पोख्रेलले एमालेले संविधान संशोधन प्रस्ताव राष्ट्रघाती र दुरगामी असर गर्ने खालको भएको भन्दै संविधान संशोधन प्रस्ताव संसदबाट फेल हुने जान्दाजान्दै र स्पष्ट गणित हुँदा समेत लैजान नदिएको बताए ।
महासचिव पोख्रेलले नेपालमा संविधान जारी गर्न नदिने भारत नै नेपालको सरकार र केही राजनीतिक दलहरुलाई हतियारका रुपमा प्रयोग गरी संविधान कार्यान्वयनमा भाँजो हाल्न खोजेको आरोप लगाए ।
एक फरक प्रसंगमा महासचिव पोख्रेलले एमालेले पहिला संसदको चुनाव गर्नुपर्ने आवाज उठाउने बताए ।

﻿२४ भदौ, काठमाडौं । पहिलोपटक ढुकुटी र सरहकारीको कारोबार पनि बैंकिङ कसूरको दायरामा आएको छ । कडा कानूनको अभावमा सहकारी र ढुकुटीको कारोबारमा व्यापक ठगी हुँदै आएको थियो । त्यस्तो ठगीलाई नियन्त्रण गर्न बैंकिङ कसूर ऐन लाग्ने व्यवस्था गरिएको हो ।
व्यवस्थापिका संसदले शुक्रबारको बैठकले बैंकिङ कसूर तथा सजायसम्बन्धी ऐन-२०६४ लाई संसोधन गर्न बनेको विधेयक पारित गरेको छ । संसदले पारित गरेको बैंकिङ कसूर ऐन राष्ट्रिपतिले प्रमाणिकरण गरेपछि कार्यान्वयन हुन्छ ।
पारित ऐनमा सहकारी संघ वा संस्थाको परिभाषा थप गरी राष्ट्र बैंकबाट स्वीकृती प्राप्त भन्ने ब्यहोरा थपिएको छ ।
त्यसैगरी, कालो सूचीमा परेका ऋणीहरुको बैंक तथा वित्तीय संस्थामा खाता सञ्चालन गर्न नपाउने व्यवस्थालाई संसोधन गरी त्यस्ता ऋणीले अन्य बैंक तथा वित्तीय संस्थामा ऋण भुक्तानी गर्न तथा दैनिक जीवन गुजाराका लागि आधारभूत खर्च गर्न तोकिएबमोजिमको रकमको हदसम्म खाता सञ्चालन गर्न पाउने व्यवस्था गरिएको छ ।
शुक्रबार पारित भएको ऐनमा लेखा परीक्षकलाई समेत वित्तिय कानुनको दायरामा ल्याइएको छ, उनीहरुको गरेको वित्तीय विवरण फरक परेमा दण्डको व्यवस्था गरिएको छ । त्यसैगरी बैंक तथा वित्तीय संस्थाको कर्जा प्रवाह गर्दा धितोको मूल्यांकन गर्ने मूल्यांकनकर्तालाई पनि बैंकिङ कसुर अन्तरगत कारवाही हुने गरी सिफारिस गरिएको छ ।
बैंकिङ कसूर सम्वन्धी सजायलाई थप कठोर बनाइएको छ । ऐन पारित भएसँगै बैंकिङ कसुरमा दोषीलाई विगोको दोब्बर जरिवानासहित १२ वर्षसम्म जेल सजाय भोग्नुपर्ने भएको छ ।
सबै कसुरमा बिगोको दोब्बर असूल गर्ने प्रावधान राखिएको भए पनि कसुर गरेको रकमको आधारमा जेल सजाय भने धेरै र थोरै हुनेछ । १ अर्ब रुपैयाँभन्दा बढी कसूर गर्नेलाई १० देखि १२ वर्षसम्म जेल सजायको व्यवस्था गरिएको छ ।
त्यसैगरी ५० करोडदेखि १ अर्ब रुपैयाँसम्म कसुर गर्नेलाई ८ देखि १० वर्ष, १० करोडदेखि ५० करोड रुपैयाँ कसुर गर्नेलाई ६ देखि ८ वर्ष, १ करोडदेखि १० करोड रुपैयाँसम्म कसुर गर्नेलाई ४ देखि ६ वर्ष जेल सजाय हुने भएको छ ।
त्यस्तै ५० लाख देखि १ करोड रुपैयाँसम्म कसूर गर्नेलाई ३ देखि ४ वर्ष, १० लाखदेखि ५० लाखसम्म कसुर गर्नेलाई २ देखि ३ वर्ष र १० लाख रुपैयाँसम्म कसुर गर्नेलाई एक वर्षसम्म जेल सजाय हुनेछ ।
नयाँ ऐनमा बैंकका अवकासप्राप्त कर्मचारीलाई पनि कारवाही चलाउन सकिने उल्लेख छ। ‘कुनै बैंक वा वित्तीय संस्थाको सम्पत्ति हिनामिना वा हानी नोक्सानी गरी बैंकिङ कसूर गरेको सम्बन्धमा त्यस्तो कर्मचारी वा पदाधिकारीउपर जहिलेसुकै पनि मुद्दा चलाउन सकिनेछ र यस्तो कर्मचारी वा पदाधिकारीले आफ्नो पदबाट अवकाश प्राप्त गरिसकेपछि पनि मुद्दा चलाउन बाधा पर्ने छैन’ ऐनमा छ ।
गत माघ ११ गते अर्थ समितिले सांसद शेरबहादुर तामाङको संयोजकत्वमा बैंकिङ कसुर तथा सजाय सम्बन्धी विधेयक-२०७१ माथि छलफल गर्न उपसमिति गठन गरेको थियो ।
उपसमितिको जेठ ८ गते बसेको बैठकले बैंकिङ कसुर विधेयकमाथि छलफल गरी प्रतिवेदन समितिलाई प्रतिवेदन बुझाएको थियो । उपसमितिले बुझाएको प्रतिवेदन अर्थ समितिले संसदको पूर्णसदनमा पठाएको थियो ।
बैंकिङ कसूर ऐनमाथि सांसदहरुले ३३ वटा संसोधन प्रस्ताव दर्ता गराएका थिए । सांसदहरू रामनारायण बिडारी, इच्छाराज तामाङ, यज्ञराज सुनुवार, भीष्मनाथ अधिकारी, उदय नेपाली श्रेष्ठ, गणेशकुमार पहाडी, श्याम श्रेष्ठ, रेवतीरमण भण्डारी, जनार्दन ढकाल, शिवजी यादव, प्रेम सुवाल, डिल्ली काफ्ले र अनुराधा थापाले संशोधन प्रस्ताव दर्ता गराएका थिए । सांसदहरुले दर्ता गराएको प्रस्तावमाथि अर्थ समितिले उपसमिति बनाएर सरोकारवालाहरु समेतलाई सहभागी बनाएर दफावार छलफल गरेको थियो ।
बैंकिङ कसूर तथा सजायसम्बन्धी ऐनलाई कडा बनाएको प्रति बैंकरहरुले पनि सकरात्मक प्रतिक्रिया दिएका छन् ।
यसैगरी आज भन्सार कार्यबिधिको सरलीकरण सम्बन्धी अन्तर्राष्ट्रिय महासन्धी समेत संसदबाट अनुमोदन भएको छ ।
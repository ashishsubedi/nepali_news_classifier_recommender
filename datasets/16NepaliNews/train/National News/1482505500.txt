
﻿८ पुस, रौतहट । उखुको मूल्य निर्धारण गर्न सरकारी पक्ष र सरोकारवालाबीच भएको वार्ता निष्कर्षमा पुग्न सकेन ।
शुक्रवार उद्योग मन्त्रालयमा भएको वार्ता विनानिष्कर्ष टुंगिएपछि मन्त्रिपरिषद् बैठकले नै उखुको मूल्य निर्धारण गर्ने वार्तामा सहभागी सरकारी टोलीका प्रमुख उद्योग राज्यमन्त्री कञ्चनचन्द्र  बादे श्रेष्ठले बताए ।
वार्तामा सरकारी तर्फबाट उद्योग राज्यमन्त्री कञ्चनचन्द्रसँगै उद्योग सचिव शंकर कोइराला र कृषि सचिव सहभागी थिए भने व्यवसायीका तर्फबाट उखु उत्पादक महासंघका अध्यक्ष कपिलमुनी मैनालीसँगै बारा, रौतहट, सर्लाही र महोत्तरीका उखु उत्पादक संघका अध्यक्षहरु सहभागी थिए ।
उखु उत्पादक महासंघले उखुको मूल्य ५ सय ५६ रुपैयाँ हुनुपर्ने माग राखेका छन् । तर उद्योगीहरुले ५ सय १३ रुपैयाँ प्रतिक्वीन्टलभन्दा बढी  नदिने अडान लिएपछि बैठक विनानिष्कर्ष टुंगिएको महासंघका अध्यक्ष मैनालीले बताए ।
उखु उत्पादक महासंघका अध्यक्ष मैनालीले सीमावर्ती भारतीय क्षेत्रका सुगर मिल्सहरुमा उन्नत जात र कमसल जातका उखुको मूल्य फरक-फरक भएकाले चिनी सस्तो पाइने गरेको तर नेपालमा भने उखुको दर सस्तो भए पनि चिनी महङ्गो भएकोले किसान बढी मर्कामा परेको बताए ।

﻿२१ असोज, झापा । झापाको बिर्तामोडमा बिहीबार राति सुतली बम विस्फोट भएको छ । स्थानीय सुमन राजवंशीको घरमा राति १२ः४० बजे बस विस्फोट भएपछि नजिकै रहेको इलाका प्रहरी कार्यालय, अनारमनीमा उनले खबर गरेका थिए ।
प्रहरीले घटनामा संलग्नलाई अहिलेसम्म पक्राउ गर्न सकेको छैन । स्थानीयका अनुसार करिब एक महिना अघि समेत राजवंशीको गरामनी-२, हर्चनास्थित ससुरालीमा समेत अपरिचित व्यक्तिको समूहले घरमा आगजनी गराएका थिए ।
त्यस घटनामा सम्लग्नलाई समेत अहिलेसम्म प्रहरीले पक्राउ गर्न नसकेको परिवारले गुनासो गरेका छन् ।
गएराति विस्फोट भएको बमले घरको भित्तामा छर्रो लागेको छ भने बमका बारुद लगायतका सामग्री समेत घटनास्थल वरिपरी भेटिएको छ । राजवंशी नेपाली कांग्रेस निकट नेपाल निर्माण तथा सम्बद्ध श्रमिक संघका जिल्लाका सहसचिव हुन् ।
इलाका प्रहरी कार्यालय बिर्तामोडका डीएसपी खड्गबहादुर खत्रीका अनुसार राजवंशी परिवारमा पटकपटक यस्ता घटना भइरहेको भन्दै रिसिबी साँध्ने उद्देश्यले बम बिस्फोट गराइएको हुन सक्ने बताए ।
घटनामा संलग्नहरु खोजी भइरहेको उनले बताए ।
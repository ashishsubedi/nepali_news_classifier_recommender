
﻿सागर पण्डित/नयाँ पत्रिकाकाठमाडौं, २९ असार
केन्द्रीय कर्मचारी निकाय (सिपिए) का रूपमा रहेको सामान्य प्रशासन मन्त्रालयले कर्मचारीको सरुवा अनलाइन प्रणालीमार्फत गर्ने भएको छ । मन्त्रालयले कर्मचारीको सरुवा पहिलोपटक अनलाइन प्रणालीमार्फत गर्ने गृहकार्य थालेको हो ।
निजामती सेवा ऐनले दिएको अधिकार प्रयोग गरी सामान्य प्रशासन मन्त्रालयले प्रत्येक वर्षको साउन महिनामा अन्तरमन्त्रालय स्तरमा कर्मचारी सरुवा गर्दै आएको छ । ऐनअनुसार हरेक वर्षको साउनमा सामान्य प्रशासन मन्त्रालयले अन्तरमन्त्रालय स्तर, भदौमा मन्त्रालयहरू आफैँले र असोजमा विभागहरूले आफूमातहतका निकायका कर्मचारीको सरुवा गर्दै आएका छन् ।
अनलाइन प्रणालीको विकास
यसपटकको सरुवामा सामान्य प्रशासन मन्त्रालयले अनलाइनबाटै कर्मचारी सरुवाको निवेदन लिने र अनलाइनबाटै आएको निवेदनका आधारमा छानबिन गरी सरुवा गर्ने प्रणालीको विकास गरेको छ । सरुवामा अनलाइन प्रणालीको विकास गरिएकाले अब निवेदन लिएर सामान्य प्रशासन मन्त्रालयमा कुनै पनि कर्मचारी धाउन नपर्ने कर्मचारी प्रशासन महाशाखा प्रमुख सहसचिव ईश्वर पौडेलले जानकारी दिए ।
मन्त्रालयबाट भीड हट्ने अपेक्षा
सामान्य प्रशासन मन्त्रालयमा हरेक साउन महिना लाग्नै लाग्दा तथा महिनौाभरि सरुवाका लागि निवेदन लिएर आउने सयौँ कर्मचारीको ठूलो भीड लाग्ने गरेको थियो । मन्त्रालयमा सरुवाको विषयमा विवाद हुँदा तोडफोडसमेत हुने गरेको थियो । सरुवाको निवेदन दिएर फर्केका कतिपय कर्मचारीको निवेदनसमेत हराउने हुँदा त्यसै विषयमा समेत ठूलो विवाद हुँदै आएको थियो ।
अनलाइन पोर्टल तयार
कर्मचारी प्रशासन शाखाका अधिकृत लीला काफ्लेका अनुसार अनलाइनबाट सरुवाको निवेदन लिन अनलाइन पोर्टल तयार भइसकेको छ । दुई–चार दिनभित्रै मन्त्रालयले सो पोर्टललाई चालू अवस्थामा ल्याउने र अनलाइनबाटै सरुवाको निवेदन माग गर्ने तयारी गरेको जनाइएको छ । मन्त्रालयले अनलाइनबाट कर्मचारीको सरुवा निवेदन लिने र सरुवाको निवेदनमाथि कारबाही हुँदा सरुवाको निर्णय भए त्यसको जानकारी कर्मचारीलाई इमेलमार्फत गराइने अधिकृत
काफ्लेले जानकारी दिए ।
छुट्टै फम्र्याटको पनि विकास
मन्त्रालयलका अनुसार अनलाइनमार्फत कर्मचारीसँग सरुवा विवरण मागेपछि कर्मचारीले आफ्नो सम्पूर्ण विवरण पनि अनलाइनमार्फत नै पठाउनुपर्छ । मन्त्रालयले त्यसको लागि छुट्टै फम्र्याट बनाएको छ । सो फम्र्याटमा सरुवा हुन चाहने कर्मचारीले सबै विवरण भर्दा हालसम्म काम गरेका निकाय र काम गर्दाको अवधिसमेत
स्पष्ट रूपमा खुलाउनुपर्छ ।
झुटो विवरण स्वत: रद्द हुने
कर्मचारीले विवरण भर्दा मन्त्रालयलाई भ्रममा पार्ने वा झुटो विवरण दिएको पाइए त्यस्ता कर्मचारीको सरुवा रद्द हुने गरी सफ्टवेयरको विकास गरिएको छ । निजामती किताबखानामा रहेको कर्मचारीको पिआइएससँग भिडाएर भने पनि सरुवा हुन माग गर्ने कर्मचारीको सबै विवरणबारे अध्ययन गरिनेछ । सामान्यले अनलाइनमार्फत नै कर्मचारीको निवेदन लिएपछि सरुवाको निर्णय भएपछि सम्बन्धित व्यक्तिलाई अनलाइनमार्फत नै सरुवाको निर्णय भएको पत्र पठाउने व्यवस्था गर्न कर्मचारीले माग
गरेका छन् ।
मापदण्ड बनाउने गृहकार्य सुरु
सामान्य प्रशासन मन्त्रालयले साउनमा अन्तरमन्त्रालय स्तरको कर्मचारी सरुवा गर्ने तयारी गरेकाले त्यसअघि कर्मचारी सरुवाको मापदण्ड बनाउने गृहकार्यसमेत थालेको छ । मन्त्रालयका सहायक प्रवक्ता नन्दराज ज्ञवालीले कर्मचारी सरुवाको वैज्ञानिक मापदण्ड बनाउने गृहकार्य थालिएको जानकारी दिए ।
निश्चित मापदण्ड बनाएर कर्मचारी सरुवा गर्दा विवाद कम हुने र कर्मचारी व्यवस्थापन गर्नसमेत सहज हुने भएकाले मापदण्ड बनाउने गृहकार्य थालिएकाले सहायक प्रवक्ता ज्ञवालीले बताए ।
सुशासन प्रवद्र्धन हुने विश्वास
अनलाइनबाट कर्मचारी सरुवा गर्दा सुशासन प्रवद्र्धनमा महत्वपूर्ण टेवा पुग्ने सहसचिव पौडेलले बताए । झन्डै ६ महिनासम्मको लामो प्रयासपछि सामान्यले अनलाइनमार्फत सरुवा गर्ने प्रणालीको विकास गरेको हो । अनलाइनबाटै कर्मचारीको सरुवाको निवेदन लिने प्रणालीको विकास गरिएपछि यस्ता सबैखाले समस्यासमेत समाधान हुने विश्वास मन्त्रालयका अधिकारीले गरेका छन् ।

﻿
राजकुमार श्रेष्ठ/टिप्पणी
परराष्ट्रमन्त्री कमल थापाले भारतीय विदेशमन्त्री सुष्मा स्वराजमार्फत मधेसी मोर्चालाई चारबुँदे प्रस्ताव थमाएपछि बालुवाटारलाई लागेको थियो कि बाजी जितियो । त्यही चारबुँदे प्रस्तावकै कारण मधेसीसँग कुनै सम्झौता नै नगरी नाकाबन्दी मात्रै खुलेन, आन्दोलनसमेत थामियो ।
तर, बालुवाटारमा प्रधानमन्त्री केपी शर्मा ओलीको त्यो खुसी क्षणिक मात्र थियो भन्ने अहिले आएर पुष्टि भएको छ । र, बालुवाटारलाई त्यही चारबुँदे घाँडो भएको छ । भारतले ब्रसेल्सबाट ईयुसँग मिलेर जारी गरेको संयुक्त वक्तव्यले बालुवाटारको खुशी भ्रममात्रै थियो भन्ने पुष्टि गरिदिएको छ ।
नयाँ बानेश्वरमा आइतबार आयोजित प्रेस चौतारीको कार्यक्रममा सरकारका प्रवक्ता एवं सूचना तथा सञ्चारमन्त्री शेरधन राईले भनेका छन्-‘ईयु र भारतवीच त्यत्तिकै नेपालबारे साझा धारणा बनेको छैन, यतिबेला नेपालबारे भयंकर ठूलो षड्यन्त्र चल्दैछ ।’
ब्रसेल्सबाट तीते करेला
चैतको दोस्रो साता उत्तरी छिमेकी मुलुक चीनको भ्रमण गरेर प्रधानमन्त्री केपी शर्मा ओली स्वेदश फर्किए । तर, बेइजिङको मिठाइको स्वाद नसकिँँदै भारतले तीते करेला हालिदिएको छ ।
चैत १८ मा ब्रसेल्समा भारत र युरोपियन युनियन (इयू)को शिखर सम्मेलन सम्पन्न भयो । लगत्तै ४१ बुँदे संयुक्त वक्तव्य जारी भयो, जसको १७ औं नम्बरमा नेपाललाई मुछियो ।
नेपालले समयसीमाका आधारमा बाँकी संवैधानिक मुद्दाहरुलाई सम्बोधन गरोस् भन्दै नेपालको संविधान अपूर्ण रहेको आशय व्यक्त गरियो । समयसीमा त्यही थियो कि गत मंसिर १५ मा परराष्ट्रमन्त्री कमल थापाले भारतीय समकक्षी सुष्मालाई ४ बुँदे रोडम्याप बुझाएका थिए । त्यसको समय सीमा सकिइसकेको छ ।
भारतको यो वक्तव्य त्यस्तो बेलामा आयो, जतिबेला नेपालका प्रधानमन्त्री केपी शर्मा ओली आफ्नो भ्रमणले भारतसँगको असमझदारी अन्त्य भएको बताइरहेका थिए ।
र, अब भारतीय वक्तव्यले प्रश्न उठाएको छ, के भारत भ्रमणका क्रममा प्रधानमन्त्रीले भनेजस्तो नेपाल-भारतवीचको असमझदारी हटेको थिएन ?
नेपाल-भारत प्रवुद्ध समूहका सदस्य एवं एमाले नेता डा. राजन भट्टराई असमझदारी हट्यो भनेर दिल्लीमा प्रधानमन्त्रीले भनेको गलत नभएको बताउँछन् । भट्टराईले भने- ‘मोदी र सुष्मा स्वराजदेखि राजनाथ सिंहसम्मको अभिव्यक्तिलाई हेर्नुभयो भने प्रधानमन्त्रीले भन्नुभएको गलत थिएन ।’
हो पनि, प्रधानमन्त्री ओलीसँगको भेटपछि मोदी स्वंयमले नेपालमा संविधान निर्माण हुनु महत्वपूर्ण उपलब्धि भनेका थिए । विदेशमन्त्री सुष्मा स्वराजदेखि गृहमन्त्री राजनाथ सिंहले समेत सार्वजनिक मञ्चहरुबाटै नेपालको संविधानको स्वागत गरे ।
उसोभए अहिले फेरि किन भारतले नेपालको संविधानलाई अपूर्ण भन्यो ?

इयूलाई साथ लिएर उसले नेपालको संविधान अपूर्ण छ भन्ने आशय व्यक्त गरिरहँदा त्यही चारबुँदे ननपेपरलाई आधार बनाएको देखिन्छ ।

भारत र इयूले नेपालको संविधानलाई अपूर्ण भन्दै वक्तव्यबाजी गरेपछि सरकार र सत्तारुढ दलका नेताहरुले यसलाई नेपालको आन्तरिक विषयमा अनावश्यक हस्तक्षेप भनेका छन् । प्रधानमन्त्री केपी शर्मा ओली स्वंयमले नै सार्वजनिकरुपमा सानो भनेर नेपाललाई नहेप्न भारत र इयूलाई चेतावनी दिएका छन् ।
कस्तो संविधान बनाउने भन्ने नेपालको आन्तरिक मामिला हो । यसमा कुनै दुईमत छैन । त्यसमाथि नेपाल सार्वभौम देश हो र यो इतिहासमा कहिल्यै कसैको उपनिवेश भएको छैन । बरु भारतमा बेलायतको उपनिवेश थियो ।
तर, यसको अर्को पाटो पनि छ । नेपालमा भएका हरेक राजनीतिक परिर्वतनमा दक्षिणी छिमेकी भारत कहिले प्रत्यक्ष त कहिले अप्रत्यक्ष रुपमा संलग्न हुँदै आएको छ ।

दोस्रो संविधानसभाबाट नयाँ संविधान निर्माण गर्ने अन्तिम क्षणहरुमा प्रमुख दलहरुले अभूतपूर्व एकता देखाए । संविधान निर्माण प्रक्रियामा मधेसवादी दलहरुलाई पनि सहमति गराउन सकेको भए राम्रो हुन्थ्यो । तर, भारतीय हस्तक्षेपलाई अस्वीकार गर्ने प्रमुख दलहरुको कदम त्यतिकै ऐतिहासिक थियो ।
आफूले ब्यहोरेको नमीठो असफलताको बदला लिन भारतले मधेसको असन्तुष्टिलाई देखाएर नेपालमाथि नाकाबन्दी गर्‍यो । र, सरकार र दलहरु त्यहि चुक्यो । सरकारले भारतसँगको असमझदारीलाई छुट्टै डिल गर्नुको साटो उपपप्रधान एवं परराष्ट्रमन्त्री कमल थापाले बुझाएको चारबुँदे ननपेपरबाट मधेस मामिलामा नयाँदिल्लीलाई नै संलग्न गरायो । र, मधेसी मोर्चाले पनि काठमाडौंभन्दा दिल्लीलाई आफ्नो देख्यो । त्यसकै परिणाम हो ब्रेसल्सको संयुक्त वक्तव्य ।
यसरी घुसेको थियो भारत
निजी भ्रमणका लागि भन्दै भारत गएका उपप्रधान एवं परराष्ट्रमन्त्री कमल थापाले १५ मंसिरमा भारतीय विदेशमन्त्री सुष्मा स्वराज सामू चारबुँदे ननपेपर बुझाए । जसमा संविधान संशोधन गर्ने र सीमांकन विवाद सुल्झाउन तीन महिनाको समयसीमा दिएर राजनीतिक संयन्त्र बनाउने रोडम्याप छ ।

थापा फर्किएपछि मधेसी मोर्चाका नेताहरु दिल्ली पुगे । र, स्वराजले मोर्चाका नेताहरुलाई त्यही चारबुँदे थमाएर पठाइन् । नेपाल सरकारको मन्त्रिपरिषदले पनि चारबुँदे ननपेपरलाई आधार बनाएर तीनबुँदे प्रस्ताव नै पास गर्‍यो । त्यहीअनुसार माघ ९ गते एकपक्षीय रुपमा नयाँ संविधानमा पहिलो संशोधन भयो ।
अर्थमन्त्री विष्णु पौडेल दिल्ली गए र प्रधानमन्त्री भारत उड्नु अघिल्लो दिन राति कमल थापाको नेतृत्वमा राजनीतिक संयन्त्र बन्यो ।
फागुन प्रजातन्त्र दिवसकै दिन दिल्ली उडेका प्रधानमन्त्री ओलीलाई भारतले राष्ट्रपति भवनमा आतिथ्यता दियो । भारतले ओलीको मानसम्मानमा कुनै कमी हुन दिएन । र, फागुन ९ मा दिल्लीस्थित नेपाली दूतावासमा ओलीले पनि घोषणा गरिदिए, भारतसँगको असमझदारी अन्त्य भयो । मेरो भ्रमण सफल भो ।
र, आफैंलाई घाँडो भयो चारबुँदे
प्र्रधानमन्त्री ओली दिल्लीबाट फर्किएको एक महिनापछि भारतले फेरि नेपालको संविधानबारे बोलेको छ । इयूलाई साथ लिएर उसले नेपालको संविधान अपूर्ण छ भन्ने आशय व्यक्त गरिरहँदा त्यही चारबुँदे ननपेपरलाई आधार बनाएको देखिन्छ ।
भारतलाई लागेको हुन सक्छ कि मधेस समस्या समाधानका लागि भन्दै अघि सारिएको चारबुँदेको दुईबुँदा अझै कार्यान्वयन भएनन् ।नेपालका लागि भारतीय राजदूत रणजीत रायले पनि भारतको अडान परिर्वतन नभएको भन्दै त्यही संकेत गरेका छन् ।
मधेस मामिलाका जानकार एवं अधिवक्ता दिपेन्द्र झा भन्छन्, ‘मधेसवादी दलहरुलाई बुझाउनुपर्ने प्रस्ताव दिल्लीमा बुझाइयो र सरकारले जनताका अगाडि राष्ट्रियता, स्वाधीनताको ढोल पिट्यो । अहिले त्यही समस्या हो ।’
तर, एमाले अध्यक्षसमेत रहेका प्रधानमन्त्री केपी ओलीले भने भारतीय कदमलाई राष्ट्रियतासँग जोडेर हेरेको देखिन्छ । एमाले सांसद राजन भट्टराईले भने, चारबुँदे ननपेपर बुझाएको भारते प्रमाण दिनसक्छ ? मन्त्रिपरिषद्को गरेको निर्णय भन्ने हो भने एउटा कुरा हो । तर, यो हाम्रो आन्तरिक विषय हो ।’
मधेसी मोर्चा उत्साहित, सरकार निराश
भारत र ईयुले संयुक्त विज्ञप्ति वारी गर्नासाथ प्रधानमन्त्री केपी शर्मा ओलीले अनौपचारिक मञ्चहरुबाटै सार्वजनिकरुपमा कडा अभिव्यक्ति दिए । परराष्ट्र मन्त्रालयको जिम्मेवारी नसम्हालेका महिलामन्त्री सीपी मैनालीले समेत ईयु र भारतीय दूतावासलाई स्पष्टीकरण सोधिने सार्वजनिक भाषण गरे । मन्त्रीहरुले कूटनीतिक फोरमको प्रयोग नगरी बाहिरैबाटै प्रतिक्रियाहरु दिए । औपचारिकरुपमा क्याबिनेट र परराष्ट्र मन्त्रालयबाट पनि यसको विरोध गरियो ।
तर, सरकारले जति नै कडा अभिव्यक्ति दिए पनि ऊ भारतसित भित्रभित्रै डराउन थालेको छ । यसकारणले कि दिल्लीमा चारबुँदे बुझाएर भारतसँग अनुनयको थालनी स्वयं केपी ओली नेतृत्वकै सरकारले गरेको थियो । ओली र मोदीवीच भएको ‘वान टु वान’ वार्तामा ओलीले के वचन दिएका थिए भन्ने अहिलेसम्म गोप्य राखिएको छ । सम्भवतः त्यही गोप्य वचनका कारण ओली सरकार डराइरहेको छ ।
उता चैत्रसम्म अल्टिमेटम दिएर बैसाखदेखि आन्दोलनको तयारी गरिरहेका मधेसवादी दलहरु भने भारत र ईयुको वक्तव्यपछि उत्साहित देखिएका छन् । तराई मधेस लोकतान्त्रिक पार्टीले वक्तव्यको स्वागत गरिसकेको छ । भारत र ईयुले मधेसको पक्षमा बोलेको भन्दै मोर्चाका नेताहरु उत्साहित देखिएका छन् ।
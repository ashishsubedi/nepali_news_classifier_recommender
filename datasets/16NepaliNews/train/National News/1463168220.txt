
﻿काठमाडौं ।
सशस्त्र युद्धकालीन मुद्दाहरु अदालतमा व्युँताउने प्रयास भएको भन्दै त्यसको विरोधस्वरुप शुक्रबार काठमाडौंमा भएको अन्तरक्रियामा युद्धकालमा सँगै रहेका सबै माओवादी नेताहरु एकठाउँ भेला भए ।
आम कार्यकर्तालाई सबै नेताहरु उपस्थित भएपछि सबैबीच एकता हुन सक्ने वातावरण बनेको लागेको थियो । माओवादीबाट फुटेर बनेका अन्य ५ पार्टीका नेताहरु एकठाउँ उभिएर एकताको खाँचो औंल्याए पनि त्यो सम्भावना कार्यक्रम नसकिँदै टुटेको थियो ।
युद्धकालीन मुद्दा अदालतले हेर्न नहुने माग गर्दै एनेकपा माओवादी, नेकपा क्रान्तिकारी माओवादी, नयाँ शक्ति अभियान, नेकपा माओवादी र क्रन्तिकारी कम्युनिस्ट पार्टीका नेताहरु सार्वजनिक मञ्चमा भेला भएका थिए ।
पहिले माओवादीमै रहेका सबै नेताहरु एकै ठाउँमा उपस्थित भएपछि एकिकरणको माहौल बन्ने त्यहाँ उपस्थित कार्यकर्ताको आकलन थियो ।
निर्धारित समयभन्दा करिब १ घण्टा ढिलो भएको कार्यक्रममा क्रान्तिकारी माआवादीका संयोजक मणि थापाले माओवादीहरु जसरी पनि एक हुनुपर्छ भन्दै कार्यक्रमको शुभारम्भ गरे । कार्यक्रमका मुख्य केन्द्रविन्दु मानिएका पुष्पकमल दाहाल र मोहन वैद्यले माओवादी एकताबारे के भन्छन् भनी धैर्य रहेका माओवादी कार्यकर्ताको आशा तोडिन झण्डै २ घण्टा लाग्यो ।
कार्यक्रममा जब वैद्यले सम्बोधन गर्दै अहिले एकताको सम्भावना नरहेको बताए त्यसपछि उपस्थित कार्यकर्ताले केही असहज महसुस गरे ।
“सबैका कमीकमजोरी भएका छन् , त्यसको समीक्षा गरौं । लोलोपोते गरेर हुँदैन, सिद्धान्त स्पष्ट हुनुपर्दछ । अनि मात्र एकीकरण हुन्छ,” वैद्यले कार्यक्रममा यसो भनेपछि कार्यकर्ताले उनीविरुद्ध हुटिङ सुरु गरिहाले ।
वैद्यले आफ्नै पूर्व कार्यकर्ताहरूलाई पटक पटक आग्रह गरे । उनले आफ्ना कुरा सुन्न आग्रह गरिरहेपनि कार्यकर्ताले निरन्तर हुटिङ गरे ।
वैद्यले पटक– पटकसम्म ‘सुन्नुहोस्’ भन्दा पनि कार्यकर्ताले ‘माओवादी एकता जिन्दावाद, जसरी पनि एकता गर्नुपर्छ’ भन्न छाडेनन् । मञ्चमा रहेका माओवादीका शीर्ष नेताहरूको आग्रहमा समेत कार्यकर्ता चुप नलागेपछि वैद्यले भने “प्रचण्डले सरकार छोडे एकीकरण हुन्छ ।”
वैद्यले सरकार छाडे माओवादीबीच एकीकरण हुने बताएपछि निकै उत्साहित भएका माओवादी कार्यकर्ताले दाहाललाई गडगडाहट तालीले स्वागत गरे ।
त्यसै त सार्वजनिक स्थलमा बोल्न माहिर भनिएका दाहालले कार्यकर्ताको भावना अनुसार आफ्नो धारणा राखिहाले, “किरणजीले साँच्चिकै एकता गर्नुहुन्छ भने माओवादी भोली नै सरकारबाट बाहिरिन्छ ।”
कार्यकर्ताको उत्साहलाई बुझेका दाहाल त्यतिमै रोकिएनन् “किरणजी सिद्धान्तलाई यथावत राखेर एकता गर्नुहुन्छ भने भोलि पनि होइन आजै यही मञ्चबाट सरकार छोडेको घोषणा गर्छु ।”
खुसिले गदगद भएका माओवादी कार्यकर्ता त्यतिखेर निराश भए जब दाहालले पनि मुख्य कुरा भने, “किरणजी बोलेर गएपछि मैले भने साँच्चिकै हामि सरकारबाट अलग भए तपाईंहरु एकता प्रक्रियामा आउनुहुन्छ भन्दा किरणले सिद्धान्त मिल्नुपर्छ भनेर भन्नुभयो ।”
कार्यक्रममा उपस्थित नेकपा माओवादीका संयोजक मातृका यादव, एक वर्ष देखि निस्क्रिय रहेकी माओवादी नेतृ जयपुरी घर्तीमगर, मणि थापा भने जसरी पनि एकिकरण गर्नुपर्ने पक्षमा थिए ।
वैद्य बाहेक अन्य नेताहरु भने केहीदिनमै एमाओवादीसँगको एकता प्रक्रिया टुंग्याउने तयारीमा छन् ।
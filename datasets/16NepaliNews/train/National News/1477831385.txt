
﻿राजविराज, १४ कात्तिक । पूर्व क्षेत्र अन्तर्गत विभिन्न जिल्लाहरुमा शनिबार भएको सवारी दुर्घटनमा एकको मृत्यु भएको छ भने अन्य ९ जना घाइते भएका छन् ।
सप्तरीः सप्तरीको कुशहा–४ मा पूर्वबाट पश्चिमतर्फ जाँदै गरेको बा४५प २७२६ नम्बर मोटरसाइकल अनियन्त्रित भई दुर्घटना हुँदा मोटरसाइकल चालक लहान नगरपालिका–१५ बस्ने बिरेन्द्र चौधरी र पछाडि सवार सोठियाईन–९ बस्ने कुलानन्द चौधरी घाइते भएका छन् । घाइते दुबैको न्युरो अस्पताल विराटनगरमा उपचार भइरहेको इलाका प्रहरी कार्यालय कडोरबनाले जनाएको छ ।
मोरङः मोरङको पथरी–शनिश्चरे–१ स्थित भित्री सडक खण्डमा शनिबार को५प ३८४१ नम्बरको  मोटरसाइकल अनियन्त्रित भई दुर्घटना हुँदा चालक संखुवासभा खाँदबारी बस्ने २९ वर्षिय खगेन्द्र भण्डारीको मृत्यु भएको छ । दुर्घटनामा गम्भिर घाइते भएका भण्डारीलाई उपचारकोलागि लैजाने क्रममा बाटोमा मृत्यु भएको इलाका प्रहरी कार्यालय पथरीले जनाएको छ ।
यता मोरङकै उर्लाबारी–६ स्थित राजमार्गमा पश्चिमबाट पूर्वतर्फ आउँदै गरेको नाअप का ५१३ नम्बरको कारले को१३प ८५७८ नम्बरको मोटरसाईकललाई ठक्कर दिँदा साइकलयात्रीलाई समेत ठक्कर दिई साइकलयात्री सोही ठाउँका दुर्गा तामाङ गम्भिर घाइते भएका छन् भने मोटरसाइकलमा सवार  झापा राजगढ–६ बस्ने सुजन कोइराला, श्रीमती अन्जु कोइराला र छोरा भगवान कोइराला घाइते भएका छन् । घाइतेमध्ये दुर्गा तामाङको न्युरो अस्पताल विराटनगरमा उपचार भइरहेको छ भने अन्यको  स्थानीय मेडिलकलमा उपचार भइरहेको छ । ठक्कर दिने कारका चालकलाई अस्थायी प्रहरी पोष्ट मङ्गलबारेले नियन्त्रणमा लिएको छ ।
झापाः झापाको मेचिनगरपालिका–३ स्थित राजमार्गमा मे१त २२९८ नम्बरको ट्रयाक्टर र मे१ज १४६५ नम्बरको समान बोक्ने गाडी साथमा मे७प ८१६९ नम्बरको स्कुटी आपसमा ठोक्किदा स्कुटरमा सवार ओखलढुङ्गा घरभई धरान नवराज भट्टराई र मेची नगपालिका–६ बस्ने महेन्द्र चौधरी घाइते भएका छन् । दुर्घटनामा ट्रयाक्टरका सहचालक चन्द्रगढीका राजु कर्मचार्य समेत सामान्य घाइते भएकाले तीनै जनाको विएनसी अस्पताल विर्तामोडमा उपचार भइरहेको छ । चालक र गाडीलाई इलाका प्रहरी कार्यालय धुलावारीले नियन्त्रणमा लिएको छ ।
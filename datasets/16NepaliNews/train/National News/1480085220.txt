
﻿
१० मंसिर, रौतहट । भारतीय एसपीको सञ्चार सेट र रातो बत्तिसहितको गाडी चोरी गर्ने गिरोह नेपालमा पक्राउ परेको छ । उत्तर प्रदेश हरदोईका एसपीको गाडी चोरेर नेपाल आएको गिरोहलाई मध्य क्षेत्रिय प्रहरी कार्यालय हेटौंडाको टोलीले रौतहटबाट पक्राउ गरेको हो ।
भारतीय एसपीको टाटा सुमो गोल्ड गाडी गत कात्तिक २० गते हरायो । रेडियो सेटसमेत भएको अत्याधुनिक प्रविधि जडित गाडी चोरी भएपछि विभिन्न चरणमा भारतीय प्रहरीले सीमावर्ती इलाकाहरुमा खोजी गरेको थियो ।
त्यसको सूचना नेपाल प्रहरीसमक्ष पनि आयो । सूचना लगत्तै मध्य क्षेत्रिय प्रहरी कार्यालय हेटौंडा र पर्साको टोली सम्भावित स्थानमा परिचालित भयो । अनुसन्धानको क्रममा भारतीय नम्बर प्लेटको शंकास्पद गाडी बाराको कचोर्वा हुँदै रौतहटको गौर आएको सूचना मिल्यो । खोजतलास गर्दै जाँदा गौरको गढवा पुल नजिकै रहेको मोटर ग्यारेजमा यूपी बी ०२१९ नम्बरको सेतो गाडी फेला पर्‍यो । गाडी त फेला पर्‍यो तर सबै पार्टपूर्जा निकालिएको अवस्थामा ।
‘गाडी चोर्ने गिरोहको पहिचान गर्ने क्रममा भेटिएका विभिन्न जानकारीहरु केलाउँदै जाँदा चोरी भएको गाडी रौतहट आएको देखियो,’ डिआइजी पशुपति उपाध्यायले भने, ‘अनुसन्धानका क्रममा गाडीलाई टुक्रा-टुक्रा पारेर अलग-अलग स्थानमा प्रयोग गरिएको रहेछ ।’
गाडीको चेसिस र बडी एम्बुलेन्समा प्रयोग
उनका अनुसार ग्यारेज सञ्चालक सञ्जय साहसहित गाडी चोरीमा संलग्नहरुमध्ये केहीलाई पक्राउ गरिएको छ । साहले गाडीको तस्करी गर्ने गरेको प्रहरी स्रोतको भनाइ ।
अनुसन्धान कै क्रममा बिहीबार वीरगञ्ज १० गढवाबाट हतियारसहित भारत पूर्वी चम्पारणका मोहम्द समिम अख्तरलाई पनि प्रहरीले पक्राउ गरेको छ । वीरगञ्जमा पक्राउ परेका अख्तर र रौतहटमा पक्राउ परेका ग्यारेज सञ्चालक साहसहित करिब ९ जना व्यक्तिलाई प्रहरीले नियन्त्रणमा लिएर अनुसन्धान गरिरहेको स्रोत बताउँछ ।
यो गिरोहले भारतका विभिन्न स्थानबाट गाडी चोरेर नेपाल भित्राउने र महंगा पार्टपूर्जाहरु निकालेर बेच्ने वा नक्कली नम्बर प्लेट प्रयोग गर्ने गरेका छन् ।
पक्राउ परेकाहरुको बयानको आधारमा अनुसन्धान गर्दा सो गाडीमा रहेको एमएटी ४४६२४८ इइके ०९१०१ नम्बरको चेसिस रौतहटको चन्द्रनिगाहपुरस्थित अमर ज्योति नेपाल नामक संस्थाको ना ३ च ६५१६ नम्बरको एम्बुलेन्समा प्रयोग गरिएको पाइएको छ । केही महिना अघि दुर्घटनामा परेको सोही एम्बुलेन्समा भारतीय उपरीक्षक चढ्ने गाडीको बडी पनि प्रयोग गरिएको छ ।
यसैगरी एसी, साइलेन्सर लगायतका अन्य पार्टपूर्जाहरु रौतहटको हजमिनियाबाट बरामद भएको छ । डिआइजी उपाध्यायका अनुसार गाडीका सामानहरु हेटौंडा, वीरगञ्ज र रौतहटमा बेचिएको छ ।
रौतहटबाट बरामद भएका गाडीका पार्टसहरु जिल्ला प्रहरी कार्यालय रौतहटमा राखिएको प्रहरी नायव उपरीक्षक नविनकृष्ण भण्डारीले बताए ।
गाडी चोरीमा संलग्न भएका केही व्यक्तिहरु फरार रहेको र उनीहरुको खोजी जारी रहेको प्रहरीले जनाएको छ ।
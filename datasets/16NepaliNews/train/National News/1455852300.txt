
﻿टेकराज थामी/नयाँ पत्रिका६ महिनादेखि विनातलबमा काम
गत वैशाखमा गएको भूकम्पबाट ध्वस्त सम्पदाको पुनर्निर्माणमा नियुक्ति लिएका कार्यचारीहरूले अहिलेसम्म तलब पाउन सकेका छैनन् । सरकारले बजेट नै निकासा नगरेपछि नियुक्ति लिएको ६ महिना बितिसक्दा पनि उनीहरूले तलब पाउन नसकेका हुन् ।
६५ जना प्राविधिक कर्मचारी नियुक्त
भूकम्पबाट ध्वस्त संरचना पुनर्निर्माणका लागि भन्दै सरकारका विभिन्न विभागले अस्थायी कर्मचारी नियुक्ति गरेका थिए । नियुक्ति भएका कर्मचारीमध्ये अधिकांश विशेषज्ञ टोली छन् । विभागले ध्वस्त सम्पदाको अध्ययनका लागि भन्दै ४० आर्किटेक्ट इन्जिनियर, १० सिभिल इन्जिनियर, १५ सब–सिभिल इन्जिनियर नियुक्त गरेको छ । नियुक्त गरिएकामध्ये कसैले पनि तलब पाएका छैनन् । उनीहरू ध्वस्त संरचना पुनर्निर्माणका लागि आवश्यक अनुसन्धानमा जुटेका छन् ।
पुनर्निर्माणका लागि बजेट निकासाको तयारी
संस्कृति, पर्यटन तथा नागरिक उड्ययन मन्त्रालयका सचिव प्रेमकुमार राईले कर्मचारीलाई अहिलेसम्म तलब दिन नसकिएको बताए । ‘कर्मचारीले तलब नपाएको साँचो हो । भूकम्पबाट ध्वस्त संरचना पुननिर्माण शीर्षकमा बजेट नै निकासा नभएपछि तलब दिन नसकिएको हो । ६ महिनादेखिको तलब पेन्डिङ छ । प्रक्रिया अघि बढेको छ, सबै कर्मचारीले अब तलब पाउँछन्,’ उनले भने ।
पाँचवटा सरकारी निकाय पुनर्निर्माणमा
मन्त्रालयका अनुसार पुरातत्त्व विभाग, सहरी विकास मन्त्रालय, शिक्षा मन्त्रालय, संघीय मामिला तथा स्थानीय विकास मन्त्रालयअन्तर्गत भूकम्पबाट ध्वस्त पुनर्निर्माणमा काम गर्ने कुनै पनि विभागका कार्मचारीले तलब पाउन सकेका छैन । ‘पुनर्संरचनाको विषयमा सरकारले बजेट नै निकास गरेको छैन । बजेट निकासा नभएपछि तलब दिन सक्ने विषय नै भएन । यद्यपि, काम भने रोकिएको छैन । तलब नपाए पनि उहाँहरूले काम गरिरहनुभएको छ,’ सचिव राईले भने ।
पुनर्निर्माण प्राधिकरणले पूर्ण आकार पाएन
मन्त्रालयका अनुसार राष्ट्रिय पुनर्निर्माण प्राधिकरणले पूर्ण आकार नपाएकाले पनि बजेट निकासा हुन नसकेको हो । पुनर्निर्माणका लागि बजेट अर्थ मन्त्रालयले निकासा गर्छ । यसका लागि प्राधिकरणको सिफारिस हुन आवश्यक छ । सिफारिसपछि मन्त्रालयले प्राधिकरणको नाममा बजेट निकासा गर्छ । निकासा भएको बजेट प्राधिकरणले पुनर्निर्माणमा खर्च गर्छ ।
सुरुमा राष्ट्रिय पुनर्निर्माण प्राधिकरण विधेयक नै पास हुने हो कि होइन भन्ने विषयमा विवाद भयो । त्यसवेला राष्ट्रिय योजना आयोगका नाममा बजेट निकासा गर्ने हो कि भन्ने विषयमा छलफल पनि भयो । पछि प्राधिकरणको विधेयक पारित भयो,’ सचिव राईले भने, ‘अब प्राधिकरणकै नाममा बजेट निकासा हुन्छ ।’
कर्मचारीको तलब दिन अर्थ सहमत
मन्त्रालय स्रोतका अनुसार पुनर्निर्माण शीर्षकमा बजेट निकासा हुन अझै समय लाग्ने देखिएपछि कर्मचारीलाई तलब दिनेसम्मको बजेट भने अर्थले निकासा गर्ने सहमति जनाएको छ । ‘पुनर्निर्माणका लागि बजेट निकासाको प्रक्रिया अघि बढेको छ । कर्मचारीलाई तलब दिन भने अर्थ मन्त्रालय तयार भएको छ । केही दिनभित्रै नियुक्त गरिएका कर्मचारीले तलब पाउनेछन्,’ सचिव राईले भने ।
तबल नदिादा काम लगाउन गाह्रो
पुरातत्त्व विभागका महानिर्देशक भेषनारायण दाहालका अनुसार तलब नदिँदा कर्मचारीलाई काम लगाउनसमेत गाह्रो भएको छ । ‘पुरातत्त्व सम्पदा निर्माणका लागि नक्सा बनाउन विशेषज्ञ टोली नियुक्ति भए । तर, तलब नै दिन सकिएन । मन्त्रालयमा पटक–पटक अनुरोध गरियो । तर, बजेट नै निकासा भएन । यस्तो अवस्थामा कर्मचारीलाई कुन नैतिकताले काममा लगाउने, बडो गाह्रो भएको छ,’ उनले भने ।
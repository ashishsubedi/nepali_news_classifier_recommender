
﻿
१३ वैशाख, काठमाडौं । उपप्रधानमन्त्री कमल थापाले प्रधानमन्त्री केपी ओलीलाई पत्रै लेखेर भनेका थिए कि बिराज विष्टलाई सहायक मन्त्रीबाट हटाइयोस् र रेशम लामालाई मन्त्री बनाइयोस् ।
यस्तो पत्र लेखेर उपप्रधानमन्त्री थापा न्युयोर्कतिर लागे । तर, पत्र लेखेको तीन दिन बितिसक्दा पनि प्रधानमन्त्री ओलीले न त विष्टलाई हटाए, न लामालाई नै मन्त्री बनाए । विष्टचाँहि सरकारी गाडीमा सरर हिँड्न छाडेनन् ।
आखिर, उपप्रधानमन्त्री थापाले पत्र नै लेख्दासमेत प्रधानमन्त्री ओलीले विष्टलाई किन स्थानीय विकास सहायक मन्त्रीबाट हटाएनन् ? यसको कारण रहेछ, थापाले लेखेको पत्र सिंहदरबारबाटै हराएछ । लामालाई मन्त्री बनाउने लिखित पत्र नै गायव भएपछि प्रधानमन्त्रीले मन्त्री हेरफेर गर्न नसकेको स्रोतले अनलाइनखबरलाई बतायो ।
मन्त्री हटाउने पत्र प्रधानमन्त्रीलाई बुझाएर उपप्रधानमन्त्री न्युयोर्क उड्दै गर्दा राप्रपा नेपालका प्रमुख सचेतक दिलनाथ गिरी पनि काठमाडौंमा थिएनन् । उनी सभामुख ओनसरी घर्ती र प्रमुख तीन दलका प्रमुख सचेतकहरुसँगै बेलायत घुम्न गएका थिए ।
बेलायतबाट आइतबार साँझ काठमाडौं फर्किएपछि गिरीले प्रधानमन्त्रीको सचिवालयमा फोन गरेर सोधे- ‘रेशमजीलाई अहिलेसम्म किन मन्त्री नबनाएको ? बिराजलाई किन अहिलेसम्म झण्डा हल्लाउँदै हिँड्न दिएको ?’
गिरीले यस्तो प्रश्न राखेपछि प्रधानमन्त्रीको सचिवालय अवाक् बन्योे। पछि बुझ्दा त कमल थापाले लेखेको पत्र नै गायव भएकाले लामालाई मन्त्री नबनाइएको रहस्य खुल्यो ।
बालुवाटार स्रोतले एकपटक अमेरिकामै रहेका उपप्रधानमन्त्री थापासँग कुरा गरेपछि मात्रै लामालाई सहायक मन्त्री बनाउन सकिने बताएपछि राप्रपा नेपालका नेताहरुले अर्को पत्र पठाइदिने आश्वासन दिएका छन् ।
यसबारे राप्रपा नेपाल स्रोतले अनलाइनखबरसँग भन्यो- प्रधानमन्त्री कार्यालयमा चिठी नै ‘मिस प्लेस’ भएछ ।
राप्रपा नेपालले विष्टलाई कारवाही स्वरुप फिर्ता बोलाउने निर्णय गर्नुका साथै उनका ठाउँमा लामालाई मन्त्री बनाउने औपचारिक निर्णय गरेर प्रधानमन्त्रीलाई पत्राचार गरिसकेको भए पनि अहिलेसम्म यसको कार्यान्वयन भएको छैन ।

﻿राजविराज, २९ माघ । संघीय समाजवादी फोरम नेपालका राजनीतिक समिति सदस्य एवम् सलहेश क्षेत्र ईञ्चार्ज शैलेन्द्र प्रसाद साहले मधेशी जनताले शक्ति सञ्चय गरेर सिंहदरवार घेराउ गरेर राज्यलाई बाध्य पार्ने बताएका छन् ।
राजविराजमा शुक्रवार आयोजित एक कार्यक्रममा बोल्दै उनले यस्तो कुरा बताएका हुन् । जारी मधेश आन्दोलनको विषयमा मधेश विरोधी तत्वहरुले विभिन्न भ्रम छर्ने काम गरिरहेको भन्दै त्यस्ता भ्रममा नपर्न आग्रह गर्दै नेता साहले भने ‘आन्दोलन रोकिएको छैन, आम जनताकै आग्रहमा स्वरुप मात्र परिवर्तन भएको हो, शक्ति सञ्चय गरेर सिंहदरबार घेरा गरेर राज्यलाई माग सम्बोधन गर्न बाध्य पार्नेछौं ।’
विश्वमै यति लामो शान्तिपूर्ण आन्दोलन कहीं नभएको भन्दै उनले जारी आन्दोलनले मधेश र मधेशी जनताको पहिचान स्थापित भएको र शासकवर्ग कति हदसम्म क्रुर र निर्दयी छन् भने कुरा विश्वले थाहा पाएको बताए । लामो आन्दोलनले गर्दा आम जनताको दैनिकी अति कष्टकर भएकोले आन्दोलनको स्वरुप परिवर्तन गर्नुपरेको जानकारी दिँदै उनले भने ‘आन्दोलनलाई थप सशक्त एवम् निर्णायक बनाउनकालागि मधेशवादी शक्तिहरुको बृहत मोर्चा वा महागठबन्धन निर्माणको प्रयोस भईरहेको छ, तीन ओटा दलबीच मोर्चाबन्दी पनि भईसकेको छ ।’
जारी आन्दोलनका क्रममा केही मधेशी दाजुभाइले नै पेट्रोल, ग्यासलगायत अति आवश्यक सामानहरुको तस्करी गरेर आन्दोलनलाई बदनाम गर्नुका साथै मधेशी जनताको भावनामा समेत चोट पुर्याएको नेता साहले प्रष्ट पारे । सहीदहरुको बलिदानी र घाइते आन्दोलनकारी एवम् सहकर्मीहरुको त्याग र समर्पणलाई उपलब्धिमा परिणत गरेर देखाउने प्रतिवद्धता समेत उनले गरे ।
मधेशबाट निर्वाचित जनप्रतिनीधिहरुले समेत मधेशी जनतालाई धोका दिएको प्रष्ट्याउँदै अब पनि मधेश र मधेशी जनताप्रति जिम्मेवार बन्न फोरमका नेता साहले आग्रह गरे । काँग्रेस, एमाले र एमाओवादीमा लागेकाहरुले समेत जारी आन्दोलनमा आउनुपर्नेमा जोड दिँदै उनले भने ‘मधेश आन्दोलनको साझा झण्डामुनि आएर शासकवर्गलाई जोडदार धक्का दिनु जरुरी छ ।’
जारी आन्दोलनलाई थप सशक्त बनाउन जनजागरणका साथै बुद्धिजिवी पेशाकर्मीहरुसँग थप सहकार्य गरेर आफूहरु अगाडि बढ्ने उनले प्रतिवद्धता व्यक्त गरे । जारी आन्दोलनलाई निर्णायक बनाउन आदीवासी, जनजातीलगायत शोषित उत्पीडित वर्गहरुसँग समेत सहकार्यको प्रयास भईरहेको जानकारी दिए । न्यायपूर्ण संघर्षमा मधेशी जनताको जीत सुनिश्चित रहेको दावी गर्दै धैर्यता र साहसकासाथ आन्दोलनमा होमिन आममधेशी जनतासँग उनले आग्रह गरे ।
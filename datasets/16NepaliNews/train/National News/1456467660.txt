
﻿
राजकुमार श्रेष्ठ
१४ फागुन, काठमाडौं । पार्टी सभापतिको कुर्सीमा आँखा लगाइरहेका कांग्रेस महामन्त्री प्रकाशमान सिंहको ‘मनको बात’ बुझ्न अनलाइनखबकर्मी शक्रबार बिहान चाक्सीबारी पुग्दा उनी कार्यकर्ताको भीडमा थिए । कार्यकर्तालाई पन्छाएर पत्रकारसँग प्रस्तुत भएका सिंहले आफू सभापतिका लागि योग्य भएको दाबी त दह्रैसँग गरे तर, आफूले भनेजस्तो टीम बन्यो भने सभापतिबाट पछि हट्न सक्ने स्पष्ट संकेत पनि दिए । 
वाक्यैपिच्छे अंग्रेजी मिसाएर बोलेका सिंहले पार्टी नेताहरुलाई ‘बाघ’ र कार्यकर्तालाई ‘जंगल’को उपमा दिँदै महाधिवेशनबारे भने- ‘मैले भन्ने गरेको छु, वनले नदेखेको बाघ होइन, बाघले नदेखेको वन होइन ।’
कांग्रेसको महाधिवेशन नजिकै आइसक्यो, संस्थापन पक्षको नेता को हो ?
नेता त मेरो दृष्टिकोणबाट सबै नेतै हुन् । रामचन्द्र दाइ, सिटौलाजी र मेरो आ-आफ्नै विशेषता छन् । तीनैजना नेता पार्टीभित्र स्थापित भइसकेका नेता हौं । अहिले ‘इलेक्सन’मा को ‘इलेक्टेड’ हुने भन्ने सवाल हो, हेरौं ।
आम कार्यकर्ता र त्यसमा पनि महाधिवेशन प्रतिनिधिहरुको माग कांग्रेसमा जसले अहिले नेतृत्व गरिरहेको छ, उनीहरु सबै मिलेर सशक्त टीम बनाउनुपर्छ भन्ने छ ।
संस्थापन पक्षको सभापतिको उम्मेदवार चाहिँ को हुने त ?
अहिलेसम्म कसले लिड गर्ने भन्ने परामर्शमै छौं ।
ढीलो भएन ?
यो पार्टीभित्रको अधिवेशन हो । मैले भन्ने गरेको छु, वनले नदेखेको बाघ होइन, बाघले नदेखेको वन होइन । यो आन्तरिक चुनाव हो, सकेसम्म चाडो टीम नै बनाएर प्रचार-प्रसार पाउँदा फाइदा त हुन्छ । तैपनि यो पार्टीभित्रको प्रतिस्पर्धा भएकाले यसअघि पनि अन्तिम समयमा मात्र ‘फाइनल’ हुन्छ । राजनीति हो, धेरै फ्याक्टरहरुलाई ख्याल गर्नुपर्छ । ‘एप्रोपि्रएट’ टाइममा हामी ‘इफेक्टिभ’ टीम सार्वजनिक गर्छौं ।

ए, सभापतिको उम्मेदवार हुन तपाईंको दाबेदारी हो तर, उम्मेदवार भइहाल्ने निश्चित भइसकेको छैन ?
सभापतिमा मेरो दाबी छ । मैले पनि पार्टीमा धेरै लामो ‘इनिङ’ पार गरिसकेको छु । म खास गरेर १२ औं महाधिवेशनबाट निर्वाचित महामन्त्री, त्यसअघि उपसभापति पनि भइसकेको छु । केन्द्रीय सदस्य हुँदा पनि सर्वाधिक तेस्रो भोट ल्याएको हो । पार्टीमा को लोकप्रिय छ भनेर यस्तै निर्वाचनका बेलामा देखिन्छ र त्यो ‘प्यारामिटर मेजरमेन्ट’ हो । त्यसैले म पनि ‘नेचुरल’ भइसकेँ ।
तर, तपाईंले सभापति दाबी गरिरहँदा धेरैले पत्याएका छैनन् । नेताहरुले नै प्रकाशमान सिंह रामचन्द्रको टीममा उपसभापतिका लागि बार्गेनिङ गरिरहेको छ भन्छन् नि ?
हा.. हा… हा.. मान्छेहरुले के सोच्छन्, त्यो आफ्नो ठाउँमा छ । उमेर र ‘जेनेरेशन’का आधारमा पनि उहाँ -रामचन्द्र) मभन्दा सिनियर त हो, यो ‘एङ्गल’बाट त्यो भनिएको होला ।
मेरो भनाइ के हो भने हामीले टीम प्रस्तुत गर्दा पार्टी सभापतिमा ‘फेस’ले पनि ‘काउन्ट’ गर्छ । अब हामीले लेखाजोखा गरौं कि कसलाई ‘लिड’ गर्न दिँदा धेरै भोट आउँछ ? यसमा सभापति, महामन्त्री, कोषाध्यक्ष र केन्द्रीय सदस्य सबैमा राम्रो मान्छे राखौं ।
तपाईंको दाबी त्यो लोकप्रिय ‘फेस’मा म अगाडि भन्ने हो ?
त्यही हो । यसमा हेरौं न, म महामन्त्री भइसकेपछि एउटा जिल्ला दार्चुलाबाहेक सबै ठाउँ पुगेको छु । मैले पार्टी कार्यकर्ता र जनतासँग अन्तरक्रिया गरेको छु । म उपप्रधानमन्त्री हुँदा मन्त्रालयबाट गर्नुपर्ने स्थानीय विकासको काम सबै जनता र कार्यकर्तालाई चित्त बुझाएर गरेको छु । अहिले पार्टीभित्र लिडरसिप चेन्ज हुनुपर्‍यो भन्ने माग छ । कति पुराना मान्छेहरु मात्र हेरिराख्ने ?
स्थानीय, प्रान्तीय चुनाव आउँदैछ, कांग्रेसले पनि परिर्वतन भएको देखाउनुपर्‍यो । यसैले मेरो दाबी छ कि मलाई पार्टी सभापतिको उम्मेदवार बनाउँदा प्रभावकारी हुन्छ र अरुलाई भन्दा सहज हुन्छ ।
एकछिनलाई मानौं न तपाई संस्थापनको सभापतिको उम्मेदवार हुनु भो । रामचन्द्र पौडेल तपाईको मातहतमा उपसभापति त नहोलान् । कृष्ण सिटौलादेखि गगन थापासम्म छन् । उनीहरुका लागि तपाईको अफर के ?
मेरो अफर त के हो भने यो टीममा भएका पदहरु मध्ये कसलाई कहाँ ‘प्लेसमेन्ट’ गर्दा हुन्छ, छलफलबाट गर्न सकिन्छ ।
पहिले त अफर ‘ओपन’ गर्नुपर्‍यो नि…
हैन, ‘लिडरसिप’को ‘क्वालिटी’ के हो भन्दा ठीक समयमा ठीक मान्छेलाई ठीक ठाउँमा ‘प्लेसमेन्ट’ गर्ने । त्यसैले मैले सबैसँग कुरा गरेको छु र कसलाई कहाँ राख्दा हुन्छ भन्ने टाइममा गर्ने हो । हामी अहिले छलफमैै छौं । अहिले बेला भएको छैन ।

कांग्रेस विभाजनका बेला शेरबहादुर देउवातिर भएको प्रकाशमानलाई कांग्रेसमा भएको ‘तरबार’ बचाउन ल्याएको । तर, अहिले तपाईंले त्यही तरबार निकालेर हान्न थाल्नुभो र संस्थापनको नेता बन्न खोज्नुभो भन्छन्, के हो ?
हा.. हा..हा.. पार्टीलाई इतिहास नबुझेकाहरुले यस्तो भन्छन् । जुन तपाईले उदाहरण दिनु भो नि तरबार भनेर । त्यो तरबार त पार्टी सभापतिजीले म प्रजातान्त्रिक कांग्रेस छाडेर आइसकेपछि १२ औं महाधिवेशनमा महामन्त्रीका लागि थुप्रै प्रत्यासीहरु थिए । तर, सुशील कोइरालाजीले मलाई किन छान्नु भो ?
ल ठिक छ पार्टीभित्र आफू जित्नलाई टीममा राख्नु भो, उहाँ प्रधानमन्त्री हुँदा उपप्रधानमन्त्री बनाउनुभो । त्यहाँको महत्वपूर्ण मिटिङहरुमा मलाई पठाउनु भो । त्यसैले जसले यसो भन्छ, उसले ‘ग्राउण्ड रियालिटी’ बुझेको छैन ।
त्यो तरबारको ‘लिगेसी’ सुशीलदाले तपाईलाई सुम्पिसक्नु भयो भन्ने तपाईको तर्क हो ?
मैले भनिहालेँ नि लिगेसी गतिविधिमा भरपर्छ । मैले उहाँको अपेक्षा अनुसार काम नगरेको भए के उहाँले उपप्रधानमन्त्री बनाउनुहुन्थ्यो र ?
मेरो कामकारवाही, कार्यकर्तासँगको ‘अप्रोज’ र सहज पहुँचदेखि बोलाएको ठाउँमा सकेसम्म जान्छु । म अरुजस्तो होइन, ‘हार्ड वे’बाट राजनीति सिकेको व्यक्ति हुँ । जेल गएको छु, दुःख खपेको छु ।
पूर्खाको ‘लिगेसी’मा चाहिँ विश्वास गर्नुहुन्छ ?
साउथ एशियामा मात्र होइन, अमेरिकामा पनि हुँदोरहेछ । सिनियर बुस राष्ट्रपति हुन्छ भने जुनियर बुस पनि हुँदोरहेछ । क्लिन्टन आइरहेको छ । लिगेसीबाट भएको हो त ? यो कस्तो भयो भने डाक्टरको छोरा डाक्टर हुँदा कसैलाई केही हुँदैन, व्यापारीको छोरा व्यापारी हुँदा त्यसैको कुरा रहँदैन । मलाई लाग्छ, यो पब्लिक फेस भएकाले पोलिटिक्समा राजनीतिकर्मीको छोरा राजनीतिमा आउँदा अचम्म भयो जस्तो हुन्छ ।
राजनीतिमा आएर टिक्न पनि त सक्नुपर्छ । खाली ब्राण्ड नेमले टिक्छ र ? कहाँबाट सक्नु ? काम गर्नुपर्छ । जनता र कार्यकर्तालाई चित्त बुझाउनुपर्छ । तर, लिगेसीले प्लस भने हुँदोरहेछ ।
संस्थापन पक्षका कार्यकर्ताहरु अहिले पार्टीमा झगडा गर्ने होइन मिलाउने बेला हो भन्दैछन् । कुनै पदमा नबसेर तपाईंका बुबा गणेशमान जस्तै पार्टीको मियो बन्न सकिन्न ?
यो प्रश्न जुन राख्नु भो नि अहिलेको राजनीतिमा कस्तो छ भने अवसर आउँदा नलिने र त्याग मात्र गर्ने हो भने काम नै गर्न नसकेर छाडेको भन्छन् । अवसरलाई सदपुयोग गर्न सकेन भने असक्षम भन्छन्, कस्तो कस्तो चार्ज लगाउँछन् ।
त्यसैले गलत समयमा र योग्यता नपुगेको समयमा दाबी गरेको भए पो एउटा कुुरा, जब ‘न्याचुरल्ली’ पुगिसक्यो र मभन्दा जुनियरहरु नै पुग्न लागिसकें भने म किन नहुने ?
अर्को कुरा, हाम्रो पार्टी सभापति सुशील कोइरालाले पार्टी कहिल्यै संस्थागत भएन भन्नुहुन्थ्यो । अहिलेसम्मको अनुभवले म के निष्कर्षमा पुगेको छु भने पार्टीको ‘नम्बर वान म्यान’ भएपछि मात्र चाहे अनुसार ‘इस्टिच्युसन’लाई ‘मुभ’ गर्न सकिन्छ । त्यसैले म पार्टी सभापति भएँ भने संरचनागत, सांगठनिक र वैचारिकरुपमा कांग्रेसमा देखा परेका समस्यालाई हल गरेर राम्रो गर्न सकिन्छ भन्ने दृढ विश्वासमा छु ।
अर्को, कांग्रेससँग लोकतन्त्रका लागि लडेको इतिहास छ । तर, अब त्यसले मात्र हुँदैन । अहिले र भविश्यमा कांग्रेसलाई कहाँ लैजाने ? नेपाललाई कहाँ लैजाने भन्ने हो । अहिलेको जमानामा ‘डेलिभरी’ चाहिन्छ, पार्टीले काम गरेर ‘रिजल्ट’ देखाउने टाइम हो । र, त्यसका लागि नयाँ नेतृत्व चाहिन्छ । त्यो नेता म हुनसक्छु भन्ने विश्वास छ ।
अन्तिममा, तपाईको अहिले दाबेदारीमात्रै देखियो । यदि संस्थापनबाट अर्को कुनै उम्मेदवार चयन भयो भने तपाईं के गर्नुहुन्छ ? उम्मेदवारी दिनुहुन्छ ?
परिस्थितिमा भरपर्छ । म स्वस्थ प्रतिस्पर्धामा विश्वास गर्ने मान्छे हुँ । मैले ‘इफेक्टिभ’ टीम बनाउनुपर्छ भनिरहेको छु । मैले लिड गर्ने अवसर नपाए पनि मैले सोचे अनुसारको टीम बन्यो भने समर्थन गरेर अघि बढ्छु ।
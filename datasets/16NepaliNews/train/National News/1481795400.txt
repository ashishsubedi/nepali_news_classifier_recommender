
﻿फाइल तस्वीर
३० मंसिर, काठमाडौं । पाँच नम्बर प्रदेशको सीमांकन हेरफेर गर्ने गरी दर्ता भएको संविधान संशोधन प्रस्तावको विरोधमा स्थानीयले रोल्पा र प्युठान बन्दको घोषणा गरेका छन् । उता लिम्बुवानका कार्यकर्ताले संविधान संशोधनमा लिम्बुको माग नसमेटिएको भन्दै बुधबार लिम्बुवान बन्दको घोषणा गरेका छन् ।
संविधान संशोधन प्रस्ताव फिर्ताको माग गर्दै जारी आन्दोलन अन्र्तगत आजदेखि प्युठान र रोल्पामा आम हड्ताल सुरु भएको प्युठानका पत्रकार विजयसिंह भारतीले अनलाइनखबरलाई बताए ।
रोल्पा प्यूठान संयुक्त संघर्ष समितिको आव्हानमा पुस ३ गतेसम्मका लागि दुई जिल्ला बन्द गरिएको उनले बताए । बन्दले बुधबार बिहानैदेखि यातायात सेवा, बजार, कलकारखाना, शैक्षिक संस्था सबै ठप्प छन् । यसले गर्दा सर्वसाधारणलाई आवत जावतमा मर्का परेको छ ।
विद्यार्थी र सर्वसाधारणलाई मर्का पर्ने गरी आयोजना गरिएको बन्द र हडतालमा एमालेका नेताहरुले अगुवाइ गरेका छन् । संविधान संशोधन जनभावना विपरीत भएको र सरकारले संशोधन मार्फत प्रदेश टुक्राउन लागेकाले चरणवद्ध आन्दोलन सुरु गरिएको नेकपा एमाले प्यूठानका अध्यक्ष तुल्सीराम शर्माले बताए ।
९ जिल्लाको ‘लिम्बुवान’ प्रदेश माग्दै पूर्वमा हडताल
यसैवीच संघीय लिम्बुवान पार्टी नेपालले आह्वान गरेको बन्दका कारण ताप्लेजुङसहित पूर्वका ९ जिल्लाको जनजीवन प्रभावित बनेको छ ।
संविधान संशोधन गरी पूर्वी नेपालका ९ जिल्लालाई लिम्बुवान प्रदेश राख्नुपर्ने, झापा, मोरङ् र सुनसरीलाई टुक्राई अर्को प्रदेशमा राख्न नहुने र देशमा मौलाईरहेको भ्रष्टाचार नियन्त्रणको माग गर्दै सो पाटीले बुधबार एक दिने पूर्व बन्दको आह्वान गरेको हो ।
बन्दका कारण बिहानैदेखि ताप्लेजुङसहित पाँचथर, ईलाम, झापा, संखुवासभा, तेह्रथुम, धनकुटा, मोरङ र सुनसरीमा लामो तथा छोटो दुरीका सवारी साधन चल्न सकेका छैनन् भने बजार पसल, कलकारखाना र शैक्षिक संस्थासमेत बन्द छन् । बन्दमा एम्बुलेन्स र मोटरसाईकललाई भने चल्न दिने सो पार्टीले बताएको छ ।
सरकारले संसदमा पेश गरेको संसोधन प्रस्तानमा लिम्बुवान प्रदेशको विषयलाई नसमेटेकोमा पार्टीको मुख्य असन्तुष्टि रहेको संघीय लिम्बुवान पार्टी ताप्लेजुङका अध्यक्ष कुमार साम्यू लिम्बुले बताए ।
सो पार्टीले पूर्वका ९ जिल्लालाई टुक्राउन नहुने र यसमा अरु जिल्लासमेत नथपी यस क्षेत्रलाई लिम्बुवान प्रदेशको माग राख्दै आन्दोलन गर्दै आएको छ । लिम्बुवान पार्टीले माग गरेको लिम्बुवान प्रदेशमा मेची अञ्चलका चार जिल्ला र कोशीको भोजपुरबाहेक ५ जिल्ला समेटिनुपर्ने उसको माग छ ।

﻿राजविराज, २० असार । सप्तरी लगायत तराई मधेशको चुरे क्षेत्र उजाड हुँदै गएपछि त्यसको संरक्षणकालागि नेपाली सेनाले सक्रियता बढाएको छ ।
राष्ट्रपति चुरे तराई मधेश संरक्षण विकास समिति कार्यक्रम अन्तर्गत सिन्धुलीको रानीवास–६ स्थित नेपाली सेनाको नम्वर १ वन तथा पर्यावरण सुरक्षा गणले यसरी सक्रियता बढाएको हो । गणले सोमवार सप्तरीको पन्सेरा गाविस स्थित अमहामा एक कार्यक्रमका बीच बृक्षारोपणसँगै त्यसक्षेत्रमा गत वर्ष रोपिएकाहरुको निरीक्षण समेत गरेको छ ।
अमहा क्षेत्रको राजाजी र सिंहेश्वरा सामुदायिक वनको करिब एक सय एक हेक्टर क्षेत्रमा गत वर्षदेखि वृक्षारोपण शुरु भएपछि गणको अधिकृतको कमाण्डमा सेनाको एक गुल्म तैनाथ गरिएको गणका प्रमुख सेनानी किरण विक्रम थापाले जानकारी दिनुभयो । सत्तरी प्रतिशत चुरे र ३० प्रतिशत मैदानी भूभाग भएको उक्त क्षेत्रमा जिल्ला वन कार्यालयको प्राविधिक सहयोगमा २० प्रजातीका एक लाख एक हजार ६ सय १३ विरुवा रोप्नुका साथै पाँच केजी खयरको बीऊ पचास बिगहा क्षेत्रफलमा छरी बृक्षारोपण गरिएको वहाँले बताउनुभयो ।
गत वर्षको असार २ गते तत्कालीन राष्ट्रपति डा. रामवरण यादवले बृक्षारोपण गरी कार्यक्रमको शुभारम्भ गरेपछि उक्त क्षेत्रमा नेपाली सेनाको एक गुल्म पाँच वर्षसम्मकालागि तैनाथ गरिएको हो । बृक्षारोपण गरिएको बिरुवा संरक्षण र सम्वद्र्धनकालागि स्थानीय सरोकारवाला तथा जनसमक्ष वन बिनास तथा अतिक्रमणबाट पर्ने असरबारे जनचेतनामूलक कार्यक्रम समेत गरिँदैआएको गणपति थापाले बताउनुभयो । उक्त क्षेत्रलाई हराभरा तुल्याएर समुदायलाई नै हस्तान्तरण गरिने छ । सिन्धुली जिल्लाको डकाहा, मङ्गलपुर, रातो डाँडा, दोभान क्षेत्र, सिरहाको पत्रिगा चौर, मुक्सार क्षेत्र, महोत्तरी जिल्लाको खोरिया क्षेत्र र सप्तरीको हर्दिया क्षेत्रमा समेत पाँच वर्षिय बृक्षारोपण योजना तयार पारी माथिल्लो निकायमा स्वीकृतिकालागि पठाईएको गणपति थापाले जानकारी दिनुभयो ।
सोमवारको कार्यक्रममा सप्तरीका प्रमुख जिल्ला अधिकारी बलदेव गौतम, नेपाली सेना कृष्ण दल गण राजविराजका सेनानी बिमल थापा, नेपाल प्रहरीका प्रहरी उपरीक्षक भीम प्रसाद ढकाल, सशस्त्र प्रहरी उपरीक्षक दमन थापालगायत जिल्ला स्थित सुरक्षा प्रमुखहरुको टोलीले बृक्षारोपण गर्नुका साथै अनुगमन समेत गर्नुभएको छ ।
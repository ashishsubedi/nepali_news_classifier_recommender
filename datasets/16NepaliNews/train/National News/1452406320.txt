
﻿
२६ पुस, काठमाडौं । चौधरी फाउण्डेसनका अध्यक्ष विनोद चौधरीले भूकम्पपछिको पुनर्निर्माण अभियानमा चौधरी ग्रुप सरकारसँग सहकार्य गर्न तयार रहेको बताएका छन् । सिन्धुपाल्चोकको साँगाचोकमा शनिवार सिजी आश्रय हस्तान्तरण समारोहलाई सम्बोधन गर्दै अध्यक्ष चौधरीले यस्तो धारणा व्यक्त गरेका हुन् ।
‘राष्ट्रिय पुनर्निर्माण प्राधिकरणले भूकम्पपछिको पुनर्निर्माणलाई सार्थक रुपमा अगाडि बढाउने विश्वास मैले लिएको छु । यस अभियानमा सहकार्य गर्न चौधरी फाउण्डेसन तयार छ’ चौधरीले भने- ‘भूकम्पले नेपाली अर्थतन्त्रको जग हल्लाए पनि नेपाली अर्थतन्त्रलाई नयाँ उचाईमा पुर्‍याउने अवसरका रुपमा यसलाई उपयोग गर्न सकिने विश्वास पुग्नेछ ।’

अध्यक्ष चौधरीले फाउण्डेसनद्वारा सिन्धुपाल्चोकको साँगाचोकमा निर्माण गरिएका ६७ सिजी आश्रय भूकम्पपीडितहरुलाई हस्तान्तरण पनि गरे । गत वैशाख १२ गतेको भूकम्पबाट सर्वाधिक क्ष्ँतिग्रस्त सिन्धुपाल्चोक जिल्लामा चौधरी फाउण्डेसनले पाँच सयभन्दा बढि सिजी आश्रय निर्माण गरेको छ ।
भूकम्पपछिको तत्कालीन र दिर्घकालीन राहत व्यवस्थापनमा चौधरी फाउण्डेसनले छोटो समयमा उल्लेखनीय काम गरेको छ । अब भूकम्प प्रभावित क्षेत्रमा आवासका साथसाथै स्वावलम्बन कार्यक्रमहरुको खाँचो रहेको अध्यक्ष चौधरीले बताए ।
उक्त अवसरमा चौधरी फाउण्डेसनका प्रवन्ध निर्देशक निर्वाण चौधरीले भूकम्पपीडितहरुलाई स्वास्थ्य तथा सरसफाईका सामग्रीहरु वितरण गरेका थिए ।
गत वैशाख १२ गतेको विनाशकारी भूकम्पबाट घर गुमाएका पीडितहरुका लागि ट्रान्जिसनल होम निर्माण गर्ने प्रतिवद्धतालाई चौधरी फाउण्डेसनले द्रुत गतिमा कार्यान्वयन गरिरहेको छ ।

सिन्धुपाल्चोकको साँगाचोक भूकम्पबाट सर्वाधिक प्रभावित गाउँमध्येको एक हो । फाउण्डेसनले भूकम्पपीडितमध्येबाट पनि आर्थिक रुपमा विपन्न, अशक्त, एकल महिला, बृद्धबृद्धाहरुलाई प्राथमिकतामा राखी आश्रय निर्माण गरेको हो ।
फाउण्डेसनले भूकम्पपीडितहरुलाई आश्रय निर्माण गरी वितरण गर्ने कार्य सन्तोषजनक रुपमा अगाडि बढिरहेको र यसका लागि सबै क्षेत्र र निकायबाट प्राप्त हुने सहयोगमा निरन्तरता रहने विश्वास लिएको छ ।
चौधरी फाउण्डेसनले यसअघि रामेछापको हात्तिटार, गाईखुरा, सिन्धुपाल्चोकको भीमटार, काभ्रेको महादेवस्थान र दोलालघाट, काठमाडौंको मच्छेगाउँ, भक्तपुरको चाँगुनारायण, ललितपुरको बुरुङचुली र लोकुण्डोल लगायतका स्थानमा भूकम्पपीडितहरुका लागि सिजी आश्रय निर्माण गरी हस्तान्तरण गरिसकेको छ ।

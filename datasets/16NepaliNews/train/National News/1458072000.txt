
﻿रमेश धमला
२ चैत, काठमाडौं । व्यवसायी जितबहादुर श्रेष्ठले केही वर्ष अघि कुमारी बैंकबाट ५ करोड रुपैयाँ ऋण लिएका थिए ।समयमा ऋण चुक्ता गर्न नसकेपछि बैंकले ताकेता गरिरहृयो ।
५ करोड ऋण लिएको भए पनि ब्याजसहित करिब साढे सात करोड पुग्यो तर, श्रेष्ठले ऋण तिर्न नसकेपछि कुमारी बैंकले उनले धितो राखेको सम्पति लिलामी गर्ने तयारी गर्‍यो ।
लिलामीबाट जोगिन राष्ट्र बैंक धाए । त्यही क्रममा जितबहादुरको गोरखाका प्रकाश रेग्मीसँग चिनजान भयो । उनी, नारायणी डेभ्लभमेन्ट बैंकका संचालक समेत थिए ।
रेग्मीले आफनो राष्ट्र बैंकका लोन म्यानेजर चिनजान भएको र ऋणको समस्या समाधान गरिदिने भन्दै श्रेष्ठलाई प्रभावमा पारे । र, दैनिक जसो जितबहादुरलाई भेटन थाले त्यो पनि नयाँ नयाँ टाइ र कोटमा ठाँटिएर । करिब १० दिनपछि रेग्मीले यो विषय राष्ट्र बैंकबाट अनुसन्धानको लागि सिआईबी पुगिसकेको र त्यहाँ पनि आफुले मिलाइदिने बताए ।
तर, त्यसबापत आफूलाई ३५ लाख चाहिछ भने । रेग्मी जितबहादुर नजिकै बसेर सिआईबीका अधिकृतहरुलाई फोन गरे जस्तो पनि गर्थे । जब प्रकाशले ३५ लाख मागे, जितबहादुर आफैं प्रहरी कहाँ पुग्दा उनी ठग भएको पत्ता लाग्यो र प्रकाश रेग्मी सीआईबीकै फन्दामा परे ।
यस्तो छ ठगहरुको नालिबेली 
प्रकाश रेग्मी सिआईबीको नाममा ठगी गर्न खाजेको आरोपमा पक्राउ परेका पछिल्लो अभियुक्त हुन् ।  पछिल्लो समय प्रकाशले जस्तै सिआईबीको नाम बेचेर ठगी गर्नेहरुको बिगबिगी बढेको छ । पछिल्लो केहि समयमा मात्रै सिआईबीको नाममा ठगी गर्ने ७ जना पक्राउ परेका छन् ।
५ किलो सुनबोकेर प्रहरी नै गायब
महानगरिय प्रहरी अपराध महाशाखामा कार्यरत सई विजय प्रताप शाह २०७१ साल साउन १६ गते सिआईबीको फन्दा परे ।
अपराध महाशाखामा कार्यरत रहँदा विजयले रञ्जना गल्लीमा सुन व्यवसाय गर्ने संजय कुमार पाण्डेको पाँच किलो सुन लिएर गायब भएका थिए ।
तस्करी गरेर ल्याएको सुन विक्री गरेको सूचना पाएर आफूबाट सिआईबीबाट आएको भन्दै संजयको पसलबाट पाँच किलो सुन लिएर गएका शाह उतैबाट फरार भएका थिए ।
उनलाई सिआईबीको टोलिले पक्राउ गरेको छ । शाहसँगै सिआईबीको प्रहरी बनेर साथ दिन गएका ओखलढुंगाका राजेन्द्र राज गुरुङ पनि सीआइबीले पक्राउ गरेको थियो ।
आइ २० चडेर ठगी गर्ने सोनम लामा
सिन्धुपाल्चोकका सोनम लामा समाजसेवी हुँ भन्दै आई २० गाडी चडेर काठमाडौंका प्राय सबै प्रहरी कार्यलय पुग्थे । उनले प्रहरी कार्यलयका हाकिमहरुसँग राम्रै सम्बन्ध पनि बनाए ।
तर, त्यही सम्वन्धलाई देखाएर उनले ‘मुद्दा मिलाइदिन्छु’ भन्दै ठगी धन्दा थाले । पछिल्लो समय सिआईबीले पक्राउ गरेको एक अभियुक्तको मुद्धा मिलाई दिन्छु भन्दै आफन्तसँग २ लाख ९० लाख लिएको सूचना सिआईबीमा पुगेपछि सोनमको ठगी धन्दामा पूर्णबिराम लागेको छ । सोनमलाई साथ दिने रबिन भन्ने रबी तामाङ पनि पक्राउ परेका छन् ।
हिरासतमै बसेर २८ लाख असुली 
एन आईडीसी क्यापिटल मार्केटको कर्जा अपचलन गरेको आरोपमा पक्राउ परेर भक्तपुरका सुनिल श्रेष्ठ ७१ साल चैत १६ गते सिआईबीको हिरासतमा पुगे । उनी हिरासतमा पुगेको केहि दिनपछि नक्कली एटिएमबाट पैसा निकाल्ने बुल्गेरियाका नागरिक पनि समातिए ।
सुनिल र बुल्गेरियन नागरिकबीच प्रहरी हिरासतमै चिनजान भयो । सुनिलले मुद्दा मिलाइदिन्छु भन्दै घुस मागे ।सुनिलले आफू हिरासत मुक्त हुनु अघि नै पैसा लिने चाँजोपाँजो मिलाइसकेका थिए । र, जेलबाट छुटेपछि बुल्गेरिएन नागरिकसँग २८ लाख रुपैयाँ असुले । पैसा लगेपछि पनि आफू नछुटेपछि बुल्गेरियन नागरिकले सिआइबीका प्रहरीलाई खबर गरे । त्यसपछि सुनिल फेरि त्यहि हिरासतमा पुगे गत फागुन २४ गते ।
यसरी सिआइबीको नामम ठगी गरेर पक्राउ पर्नेहरुको सूचीमा तिर्थराज रेग्मी र काठमाडौं बुढानिलकण्ठका इन्दैबहादुर खत्री पनि परेका छन् । उनीहरुले भारत उद्धार गरेर फर्काइएका २७ जना महिलालाई पठाउने दानबहादुर क्षेत्रीको मुद्धा मिलाइदिन्छु भन्दै ५० हजार असुल गरेका थिए ।
सचेत रहन सिआईबीको आग्रह
सिआईबीका प्रमुख डिआइजी नवराज सिलवालले मुद्धा मिलाइदिन्छु भन्दै सिआइबी वा कुनै पनि प्रहरीको नाममा ठगी गर्ने गिरोहसँग सचेत रहन सबैलाई आग्रह गरेका छन् । डिआइजी सिलवाल भन्छन्, ‘पैसा बुझाएर सिआइबीले पक्राउ गरेको मान्छे छुट्दैन भन्ने सबैले थाहा पाउनुपर्छ ।’
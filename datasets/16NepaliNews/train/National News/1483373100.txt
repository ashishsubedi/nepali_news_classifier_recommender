
﻿फाइल तस्वीर
१८ पुस, काठमाडौं । चीर प्रतिद्धन्दी भारतसँग ३-१ गोलले पराजित हुँदै नेपाल चौथो साफ महिला च्याम्पियनसीपको सेमिफाइनलबाटै बाहिरिएको छ ।
सिलिगुडीस्थित कञ्चनजंगा रंगशालामा आज भएको पहिलो सेमिफाइनलमा नेपाल भारतसँग तीन एक गोलले पराजित भएको हो ।
पहिलो हाफको अन्त्यतिर कमलादेवीले गोल गर्दै भारलाई सुरुवाती अग्रता दिलाएकी थिइन् । दोस्रो हाफमा पनि नेपाल संहालिन सकेन । ५८औं मिनेटमा इन्दुमतीले गोल गर्दै भारतलाई दुई गोलको अग्रता दिलाइन् ।
नेपालले ७५औं मिनेटमा पेनाल्टीको अवसर पायो । पाएको अवसरलाई स्टार स्ट्राइकर सावित्रा भण्डारीले गोल गर्दै गोलअन्तर कम गर्न सफल भइन् ।
तर ८४औं मिनेटमा भारतले तेस्रो गोल गर्‍यो । कर्नरबाट प्राप्त बललाई स्ट्राइकर सस्मिता मलिकले गोलमा परिणत गरेकी हुन् ।
यसअघिका तीनै संस्करणमा भारतसँग फाइनलमा पराजित भएको नेपालले एक बर्षअघि साग गेम्सको स्वर्णका लागि भएको स्पर्धामा पनि भारतसँगै पराजय ब्यहोरेको थियो ।
यसपटकको प्रतियोगितामा सेमिफाइनलमै भारत प्रतिद्धन्दी पाएको नेपालले इतिहास परिवर्तन गर्न सकेन र भारतसँग पुनः निरिह भयो ।
समूहचरणको तीनै खेलमा उत्कृष्ट प्रदर्शन गर्दै उपाधिको प्रमुख दावेदारिता प्रस्तुत गरेको नेपालले सेमिफाइनलमा अपेक्षाकृत प्रदर्शन गर्न सकेन ।
नेपाल रक्षापंक्ति र अग्रपंक्ति दुवैमा कमजोर देखिएको थियो । समूहका दुई खेलमा ११ गोल गरेकी नेपालकी मूख्य स्ट्राइकर सावित्रा भण्डारीलाई भारतले बिशेष मार्क गरेको थियो । त्यसैले आजको खेलमा उनले खुलेर खेल्न सकिनन् ।
उता बंगलादेशसँग बराबरीको नतिजा आत्मसाथ गरेको भारतका स्ट्राइकरहरुलाई रोक्न नेपालको रक्षापंक्ति असफल सावित भयो ।

﻿
कुशल तिमल्सिना
१७ माघ, काठमाडौं । बंगलादेशमा बंगबन्धु गोल्डकप जित्दै नेपाललाई २३ बर्षमा उपाधि दिलाएपछि सागमा पनि त्यस्तै प्रदर्शनको आश गरिएको छ ।
साग खेल्ने टोली पनि त्यही छ । बंगलादेशमा नेपाललाई उपाधि दिलाएका स्टारहरु बिलम घर्ती मगर, नवयुग श्रेष्ठ, अन्जन विष्ट, विकेश कुथूहरु नै टोलीमा छन् । योसँगै धेरैको अनुमान हुन्छ कि प्रशिक्षक बालगोपाल महर्जन नै होलान् ।
उनीसँगै सहायक प्रशिक्षक उपेन्द्रमान सिंहको ण्नीतिमा प्रशिक्षणमा नेपालले यू-१९ साफ र बंगबन्धु गोल्डकप जितेको थियो । तर, अखिल नेपाल फुटबल संघ एन्फाले आइतबार सागका लागि नेपाली टोलीको घोषणा गरेको छ । र, प्रशिक्षक छन् राजुकाजी शाक्य ।
भारतमा भएको साफ च्याम्पियनसिप लगत्तै फ्रान्स गएका नेपाली टोलीका प्रमुख प्रशिक्षक प्याटि्रक एजम्स नेपाल नफर्किएन् । त्यसपछि एन्फाले बालगोपाललाई बंगबन्धु गोल्डकपमा नेपाली टोलीको नेतृत्व सुम्पिएको थियो ।
बंगबन्धु गोल्डकप जारी रहँदा साग गेम्सको नेपाली फुटबल टोलीको प्रशिक्षकको रुपमा राजुकाजी शाक्यको नाम दर्ता गरिएको हो ।बालगोपालकै स्वीकृतिमा एन्फाले शाक्यलाई प्रशिक्षकको जिम्मेवारी सुम्पिएको एन्फाले जनाएको छ ।
भएछ के भने फेब्रुअरी ३ देखि काठमाडौंमा ए श्रेणीको कोचिङ लाइसेन्स कोर्स सञ्चालन हुने तय भएको थियो । ए लाइसेन्स लिनका लागि बालगोपाल र उपेन्द्रमान सिंहले नै सागबाट नाम फितार्ब् लिएका थिए ।
तर, एएफसीका प्रतिनिधिले उपस्थिति जनाउन नसक्ने भएपछि कोचिङ लाइसेन्स कोर्स स्थगित भएको थियो । शाक्यको नाम दर्ता भइसकेकाले अब अन्तिम समयमा आएर बालगोपालाई सागमा पठाउन नसकिने भएको छ ।
बालगोपालले आफु नरहेपनि बंगबन्धु गोल्डकपको प्रदर्शनबाट नेपाली टोलीको हौसला उच्च भएको बन्दैसागमा राम्रो प्रदर्शन गर्ने आश व्यक्त गरे ।
को-को छन् नेपाली टोलीमा ?
अखिल नेपाल फुटवल संघ एन्फाले आसन्न साग गेम्समा पुरुष फुटबलतर्फ तीन सिनियर खेलाडीहरु सहित २० जनाको टोली घोषणा आइतबार गरेको छ । सिनियर खेलाडीहरु कप्तान बिराज महर्जन, विक्रम लामा र नवयुग श्रेष्ठ छन् ।
नवयुगले बंगबुन्ध कपको सेमिफाइनलमा माल्दिभ्सविरुद्ध हृयाट्रिक गरेका थिए भने फाइनलमा समेत एक गोल गरेका थिए । उनी बंगबन्धु गोल्डकपका मोस्ट भ्यालुएवल प्लेयर र सर्वाधिक गोलकर्ता समेत बनेका थिए ।
गोलकिपरः बिकेश कुथू, एलन न्यौपाने, अमृत चौधरी
डिफेण्डरः बिराज महर्जन (कप्तान), आदित्य चौधरी, अनन्त तामाङ, दिनेश राजबंशी, कमल श्रेष्ठ, मानबहादुर तामाङ
मिडफिल्डरः बिक्रम लामा, विशाल राई, हेमन गुरुङ, जगजीत श्रेष्ठ, प्रकाश बुढाथोकी
स्ट्राइकरः अञ्जन विष्ट, विमल घर्तीमगर, रञ्जन विष्ट, सुनिल वाल, नवयुग श्रेष्ठ, सुमल लामा
साग गेम्सको पुरुष फुटबलतर्फ नेपाल भुटान र बंगलादेशसँगै समूह ए मा छ । नेपालले समूहको पहिलो खेलमा माघ २४ गते भुटानसँग र २८ गते बंगलादेशसँग प्रतिस्पर्धा गर्नेछ ।
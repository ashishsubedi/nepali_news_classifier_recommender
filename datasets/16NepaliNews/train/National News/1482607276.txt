
﻿राजविराज, ९ पुस । ‘सरसफाई तपाईंको हातमा हामी युवा तपाईंको साथमा’ भन्ने मूल नारासहित सप्तरीका युवाहरुले शुरु गरेको ५० हप्ते सरसफाई अभियान अन्तर्गत शनिबार १७ हप्ते सरसफाई गरिएको छ ।
१७ औं हप्तामा राजविराज १ स्थित हटियाको दक्षिणपट्टीको गल्लीमा रहेको अत्यधिक फोहोर हटाईएको छ । टेलर्स गल्लीमा स्थानियहरुले आफ्नो तरिकाले घेरबार गरी गल्लीलाई अतिक्रमण जस्तै गरेर फोहोर फ्याँक्दै आएका थिए ।
युवाहरुले करिब डेढ सय मिटर दूरीमा फ्याँकिएको दुर्गन्धित फोहोर हटाएको जनाईएको छ । फोहोर फ्याँक्ने क्रममा युवाहरुले आइन्दा यस ठाउँमा फोहोर नफ्याँक्न स्थानीयहरुलाई चेतावनी दिएका छन् । अब फोहोर यस ठाउँमा पाइएमा त्यो फोहोर पसलहरुमा थुपारिदिने युवाहरुले चेतावनी दिएका छन् ।
सप्तरी युथ नेपालले प्रारम्भ गरेको सरसफाई अभियानको १७ औं हप्ता नेपाल प्रहरीका साथै खानेपानी तथा सरसफाईका प्रमुख लोकेन्द्र यादवले पनि सहभागिता जनाएका छन् । सरसफाई गरिएको ठाउँमा केहि स्थानीयले इँटा थुपारेर राखेका कारण त्यो इँटा हटाउन एक दिनको समय दिइएको र नहटाएमा ती इँटा उठाएर लग्ने युवाहरुले चेतावनी समेत दिएका छन् ।
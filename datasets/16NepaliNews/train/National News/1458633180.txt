
﻿
९ चैत, ताप्लेजुङ ।  आज पहाडि क्षेत्रमा र भोली तराईमा मनाईने होली पर्वमा शान्ति शुरक्षा कायम गर्न पूर्वका १६ जिल्लामा पाँच हजार पैत्तीस प्रहरी परिचालन गरीएको छ ।
क्षेत्रीय प्रहरी कार्यालय बिराटनगरले होली पर्वलाई मर्यादित र हर्षोल्लासका साथ मनाउने वातावरण निर्माण गर्न तथा अपराधिक एवं गैह्र कानूनी गतिविधी नियन्त्रण गर्न मातहत सबै जिल्ला प्रहरी कार्यालयहरुबाट प्राप्त सुरक्षा योजना अनुरुप एकिकृत सुरक्षा योजना बनाई उक्त संख्यामा जनशक्ति परिचालन गरेको हो ।
चाडपर्वको नाममा हुने बिकृती एवं गैह्रकानूनी गतिविधीलाई निरुत्साहित, नियन्त्रण गर्न तथा ट्राफिक नियमको पालना गर्न गराउन क्षेत्रीय प्रहरी कार्यालयले मातहत सबै प्रहरी कार्यालयहरुलाई निर्देशन दिई सकेको क्षेत्रीय प्रहरी कार्यालयका प्रहरी नायव उपरीक्षक कृष्ण पगेनीले बताए ।
चाडपर्वको नाममा महिलामाथी हुने दुव्यवहार, जबरजस्ती रंग दल्ने, फोहोर पानी छ्याप्ने, लोला हान्ने जस्ता बिकृतीजन्य कार्यलाई रोक्न प्रहरीले बढी भन्दा बढी स्थानमा पिकेट डिउटी, गाडी मोवाईल, पैदल गस्ती, मोटरसाइकल तथा सादा पोशाकमा प्रहरी परिचालन गरीएको उनले जानकारी दिए ।
त्यसैगरी मादक पदार्थ, लागु पदार्थसेवन गरी सवारी चलाउने, क्षमता भन्दा बढी यात्री बोक्ने तथा हेल्मेट नलगाई मोटरसाइकल चलाउने जस्ता ट्राफिक नियमको उल्लघन गर्नेलाई कडाईका साथ कारवाही गरिने र सोका लागी बिभिन्न स्थानमा ट्राफिकसहित स्थानीय प्रहरीले सँयुक्त चेक प्वाईन्ट राखेको छ ।
सुरक्षा योजना अनुरुप आवश्यक परेको बखत तत्काल परिचालन गर्न सकिने गरी दंगा, गण तथा तिनै वटा अंचलमा रहेका गुल्महरुमा आवश्यक संख्यामा रिजर्भ टोलीसमेत तैनाथ गरिएको प्रहरी नायव उपरीक्षक पगेनीले जानकारी दिए ।
क्षेत्रीय प्रहरी कार्यालयले होली पर्वलाई सुरक्षीत, मर्‍यादित र हर्षोल्लासका साथ शान्तिपूर्ण रुपमा मनाउने तर्फ सबै नागरिकहरुलाइ सजग हुन तथा मनोरन्जनका साथ यस पर्वलाई लिन समेत आग्रह गरेको छ । मंगलबार पहाडि क्षेत्रमा र बुधबार तराई क्षेत्रमा होली पर्व मनाईदै छ । आज सरकार सार्वजनिक विदा दिएको छ ।

﻿राजविराज, १२ कार्तिक । मधेशी मोर्चा सप्तरीले गजेन्द्रनारायण सिंह सगरमाथा अञ्चल अस्पतालको सुधारको विषयमा मेडिकल सुपरिन्टेन्डेन्ट दिलिप साहलाई अल्टिमेटमसहितको मागपत्र बुझाएका छन् ।
मोर्चाका संयोजक सुबी यादवको नेतृत्वमा सात दिने अल्टिमेटमसहितको मागपत्र शुक्रवार बुझाईएको हो । अस्पताल बालमैत्री, विरामी बालबालिकालाई उपलब्ध हुने खानाको सुप्रबन्ध हुनुपर्ने, विरामीहरुलाई स्वस्थ, पोषिलो खाना, स्वच्छ पानी, अस्पतालको नाक, कान, घाँटी, छाला, हाडजोर्नी, मुटु रोग, रेडियोलोजिष्टलगायतका चिकित्सक, प्राविधिक उपलब्ध हुनुपर्ने, प्रसुती गृह, निर्माणाधिकन भवनको अविलम्ब निर्माण कार्य, चिकित्सकहरुको आवासको व्यवस्थालगायतका माग गरिएको छ । शल्य चिकित्सक सम्वन्धि सम्पूर्ण सामग्रीको व्यवस्था, बेडहरुमा बेडसिट, शौचालय, धारा, झ्याल, पंखा मर्मत सम्भार, एसीको व्यवस्था, फोहोर व्यवस्थापन, अस्पतालभित्र पशुको प्रवेशमा रोक, सुरक्षा गार्डलगायतको माग गरिएको छ ।
यसैगरी सूचनाको हक तहत औषधीहरुको सूची अस्पताल परिसरमा राखिनुपर्ने, डियुटी तालिका, प्राप्त बजेट र खर्चको विवरण, जिन्सी खाता, विरामीलाई उपलब्ध गराईने खानाको विवरण, सुत्केरी, गर्भवतीकालागि पोष्टिक खाना, लुगा, प्रोत्साहन भत्ता, परिवार नियोजन विवरण, इमरजेन्सी र बहिरंग चिकित्सककालागि उपलब्ध हुने औषधिहरुको लिष्ट उपलब्ध गराउनुपर्नेलगायतका माग गरिएको छ ।
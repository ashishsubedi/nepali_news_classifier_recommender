
﻿
सनिउल्ला धोबी
४ माघ, कपिलवस्तु । कपिलवस्तुको शिवराज नगरपालिकाको नयाँबस्तीमा रहेको एक विद्यालयमा अपांगता पुनर्स्थापना केन्द्रले निःशुल्क स्वास्थ्य शिविर आयोजना गर्‍यो । गाउँघरमै निःशुल्क स्वास्थ्य परिक्षण पनि हुने र औषधि पनि निःशुल्क पाइने भएपछि सर्बसाधारणको लाइन लाग्ने नै भयो ।
त्यहि लाइनमा थिइन् स्थानीय कल्पना बमरेल । ३ बच्चाकी आमा कल्पना जब छक्क परिन् तब विदेशी डाक्टरहरुले उनको स्वास्थ्य परीक्षण गर्दै म्याद गुज्रेका औषधिसँगै इशाई धर्मको प्रचार सामाग्री पनि दिए ।
निःशुल्क स्वास्थ्य परीक्षणको नाममा म्याद गुज्रेको औषधि वितरण गरेर अपांगता पुनर्स्थापना केन्द्र चन्द्रौटाले सर्बसाधारणको स्वास्थ्यमा खेलवाड मात्रै गरेन सँगसँगै ऐशुको प्रचार पनि गर्न भ्यायो ।
शिविरको नाममा म्याद गुज्रिएको औषधिसँगै इशाई धर्म सम्बन्धि पुस्तिकाहरु थमाइएपछि स्थानीय आक्रोशित भएका छन् । स्थानियले अनुमति विना शिविरका नाममा गरिएको क्रिश्चियन धर्मको प्रचार सम्बन्धि पुस्तकहरु फ्याकेर कार्यक्रम र आयोजकको विरोध जनाए ।
अपाङ्गता पुनर्स्थापना केन्द्रका अध्यक्ष लक्ष्मण थापा समक्ष आक्रोश व्यक्त गर्दै कल्पनाले भनिन्, ‘मलाई झुक्काएर म्याद सकिएको औषधि किन दिइयो ? मेरा ३ सन्तान छन् । मेरो स्वास्थ्य तल माथि भएको भए जिम्मेवारी लिन्थ्यौ ?’ कल्पनामा धातु सम्बन्धि समस्या छ ।
सोही शिविरमा स्वास्थ्य परीक्षण गराएका हेमराज जिसीले आयोजकलाई कानुनी कारवाहीको दायरामा ल्याउनुपर्ने बताए ।
आयोजकले माफी मागे
म्याद गुज्रिएको औषधि र क्रिश्चियन धर्मको प्रचार सामाग्री स्थानीयलाई बाँडिएको जानकारी पाएलगत्तै पत्रकारहरुको टोली स्वास्थ्य शिविरमा पुगेको थियो । पत्रकारहरु देखेपछि शिविर सञ्चालकहरु औषधिलगायतका सामान बोकेर भागाभाग गरेका थिए ।
संस्थाका अध्यक्ष लक्ष्मण थापाले शिविरको नाममा आफूले धर्मको प्रचार गरेको स्वीकार्दै म्याद सकिएको औषधि वितरण हुनुमा गल्ती भएको बताए । उनले सर्वसाधारणलाई वितरण गरिएको औषधि फिर्ता लिने बताए ।
‘अबका दिनमा यस्ता गल्ती नदोहोर्‍याउने प्रतिबद्धता सर्वसाधारणसँग गरिसकेको छु,’ थापाले भने, ‘औषधि पनि फिर्ता लिन्छु ।’
म्याद गुज्रिएको औषधि सेवन गरेमा ज्यानै जानसक्ने खतरा हुने चिकित्कसकहरु बताउँछन् । तर, जिल्लास्थित सम्वन्धित निकायले भने शिविर आयोजकलाई कुनै कारवाही गरेको जानकारी प्राप्त भएको छैन ।
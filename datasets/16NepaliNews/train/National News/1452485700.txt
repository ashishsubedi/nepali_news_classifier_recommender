
﻿
२७ पुस, काठमाडौं । गत बैशाख १२ को भूकम्पले भत्काएका गुम्बाहरु पुनर्निर्माणका लागि स्थानीय विकास मन्त्रालयमा ८ अर्ब रुपैयाँ माग भएको छ । यद्यपि मन्त्रालयले गुम्वाहरुलाई सोझै रकम निकासा गर्न नमिल्ने बताएको छ ।
भूकम्प प्रभावित जिल्लाहरुबाट क्षतिग्रस्त गुम्बाहरुको पुननिर्माणका लागि ८ अर्ब रुपैयाँ बराबरको माग भएको स्थानीय विकास मन्त्रालयका सहसचिव ऋषि आचार्यले अनलाइनखबरलाई जानकारी दिए ।
आचार्यले भने- ‘भूकम्पबाट अति प्रभावित १४ जिल्ला र कम प्रभावित १७ गरी कूल ३१ जिल्लाबाट एक हजार गुम्बाको पुनर्निर्माणका लागि मन्त्रालयमा ८ अर्ब रुपैयाँ माग परेको छ ।’
गुम्बालाई हेर्ने छुट्टै सरकारी निकाय नभएकाले स्थानीय विकास मन्त्रालयमै गुम्बाहरुको पुननिर्माणका लागि माग आएको उनले बताए । तर, स्थानीय विकास मन्त्रालयसँग गाविस, नगरपालिका र जिबिसका लागि मात्रै बजेट भएकाले मन्त्रालयले सोझै गुम्बाको पुननिर्माणका लागि बजेट व्यवस्था गर्न नसकिने उनले बताए ।
सरकारले भूकम्पबाट प्रभावित सांस्कृतिक संरचनाहरुको पुनर्निर्माणको जिम्मेवारी पुनर्निर्माण प्राधिकरणलाई दिएको अवस्था छ । तर, गुम्बाहरुको पुनर्निर्माणका लागि स्थानीय विकाससँग रकम मागिएकोमा गुम्बाको पुनर्निर्माण कहाँबाट गर्ने भन्ने प्रश्न पैदा भएको स्रोतले बतायो ।
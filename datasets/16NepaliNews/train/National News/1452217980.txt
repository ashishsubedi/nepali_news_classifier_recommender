
﻿काठमाडौं/ फ्रान्सका लागि पूर्वराजदूत मोहनकृष्ण श्रेष्ठले तोकिएकोभन्दा बढी समय कार्यकाल नबसेको जनाउँदै आफूमाथि लागेको ‘कार्यकाल दुरुपयोग’ आरोपको खण्डन गरेका छन् । तोकिएको कार्यकालभन्दा बढी समय राजदूत पदमा बसेर सेवा–सुविधा लिएको भन्दै कारबाहीका लागि अख्तियार दुरुपयोग अनुसन्धान आयोगले बुधबार मन्त्रिपरिषद्लाई सिफारिश गरेको थियो ।
कार्यकाल सकिने वेला आफू बिरामी परेको र तत्कालीन मन्त्रिपरिषद्ले दुई महिना सेवा थप गर्ने निर्णयअनुसार आफूले बढी कार्यकाल बिताएको श्रेष्ठले बताएका छन् । ‘म बिरामी थिएँ, केही समय थपका लागि परराष्ट्र मन्त्रालयमा निवेदन दिएँ र मन्त्रिपरिषद्ले नै दुई महिना म्याद थपिदिएको हो’ पूर्वराजदूत श्रेष्ठले भने ।
१७ जुन २०१० मा कार्यभार सम्हालेका श्रेष्ठको कार्यकाल १६ जुन २०१४ मा सकिएकोमा दुई महिना बढी अर्थात् १६ अगस्ट २०१४ सम्म फ्रान्सको राजदूत पदमै बहाल थिए । श्रेष्ठले भने ६ अप्रिल २०१४ मा स्वास्थ्यमा समस्या आएपछि अस्पताल भर्ना भएको र सुशील कोइराला नेतृत्वको तत्कालीन मन्त्रिपरिषद्ले निर्णय गरेअनुसार नै १६ अगस्ट २०१४ सम्म पेरिस बसेको दाबी गरेका छन् ।
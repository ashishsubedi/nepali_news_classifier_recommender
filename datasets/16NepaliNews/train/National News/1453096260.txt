
﻿
४ माघ, प्यूठान । नेपाली कांग्रेसका युवा नेता गगन थापाले युवा नेतृत्वका लागि पार्टीको आगामी १३ औं महाधिवेशनमा महामन्त्री पदमा उम्मेदवारी दिने घोषणा गरेका छन् । सोमवार प्युठानमा सञ्चारकर्मीहरुसँगको भेटमा उनले युवाहरुलाई निर्णायक तहमा प्रतिनिधित्व गराउन आफ्नो उम्मेदवारी रहने स्पष्ट पारे ।
‘जनतासँग संविधान बनेपछि सबै ठीक हुन्छ भन्दै राजनीति गरियो,’ उनले भने, ‘अब जनताले अनुभूति गर्ने परिवर्तनको महसुस गराउनु छ ।’
कांग्रेस पार्टीको भूमिका र आगामी कार्यभार पूरा गर्न युवा नेतृत्व आवश्यक रहेको भन्दै उनले पुराना नेताहरुले अभिभावकको भूमिका खेल्नुपर्ने दोहोर्‍याए । पुराना नेताको सम्मानका लागि कार्यकारी पद दिन नसकिने उनले बताए ।
महाधिवेशनले तय गर्ने कार्यनीतिका आधारमा मात्र अब कांग्रेस चल्न नसक्ने भन्दै नेता थापाले पार्टी सञ्चालन तथा व्यवस्थापनको नयाँ सोचसहित ठोस योजना आवश्यक रहेको उल्लेख गरे ।
‘नेताहरुले गुटको बैठक घरमा बोलाएर एजेण्डामा निर्णय गर्न लगाउने र युवा पुस्ताका नेताहरुले तालि बजाउने परिपाटी अन्त्य हुनुपर्छ,’ नेता थापाले भने, ‘अब निर्णयको साक्षी बस्ने होइन, जसअपजस बोक्ने हो ।’
नेपालमा क्रियाशिल राजनीतिक पार्टीको सदस्यता वितरण प्रणालीदेखि नै त्रुटि हुने भएकाले युवा नेतृत्व पछि परेको उनको बुझाई छ । कुनैबेला राज्य व्यवस्थाविरुद्ध लड्न स्थापना भएका पार्टीहरु राज्यको मुलधारमा पुग्दा नेता अनुकुलका सदस्यता वितरणले कांग्रेसमा पनि यसपटक ८० प्रतिशत प्रतिनिधि दोहोरिने अवस्था रहेको उनले बताए ।
– विजयसिंह भारतीबाट
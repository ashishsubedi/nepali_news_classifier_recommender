
﻿काठमाडौं । उपत्यकाका ट्राफिक कडा छन्, छिसिक्क गल्तीगरे पनि लाइसेन्स खोस्छन् भन्ने त्रास अधिकांश चालकमा छ तर यस्तो कडाइ सर्वसाधारणका लागिमात्र हो । राजधानीका सडकमा जति नै भिड भए पनि ठूला नेता, मन्त्री, पूर्वप्रधानमन्त्री र केही संवैधानिक निकायका प्रमुखहरू सडक नियम पालनै गर्दैनन् ।
“सडकमा जाम भएको बेला वा रातोबत्ती बलेको बेला मन्त्री र ठूला नेता लेन मिचेर अघि बढ्छन् । तिनको पछिपछि लाग्ने मोटरको अर्को नयाँ लाइन बनेर ट्राफिक प्रहरीको टाउको दुखाइ थपिन्छ । यस्तोबेला जाममा पर्नेलाई थप आधादेखि एक घन्टा ढिला हुन्छ ।” सिंहदरबार क्षेत्रमा खटिएकी एक ट्राफिक अधिकृतले नाम नबताउने सर्तमा बाह्रखरीलाई भनिन् ।
अगुवा र पछुवा गाडी भएकाहरूका लागि ट्राफिक प्रहरीले समयमै बाटो खोलिदिएनन् भने त सुरक्षा गार्डले अझ ट्राफिकलाई गालीसमेत गरेर हिँड्छन् । एकतर्फी बाटोमा उल्टो हुने गरी सवारी चलाउनु, रातो बत्ती बल्दा सवारी चलाउनु, अरूलाई असर पर्नेगरी लेन मिच्नु नेपालका अधिकांश नेता र प्रभावशाली व्यक्तिका लागि सामान्यजस्तै बनेको छ ।
यस्ता काम गर्ने नेताहरूमा एकीकृत नेकपा (माओवादी) अध्यक्ष पुष्पकमल दाहाल, नेपाली कांग्रेसका सभापति शेरबहादुर देउवा, काग्रेस नेता रामचन्द्र पौडेल, पूर्व प्रधानमन्त्री एवं एमाले नेता झलनाथ खनाल, नयाँ शक्ति नेपालका संयोजक डाक्टर बाबुराम भट्टराई जस्ता व्यक्तिहरू भएको जानकारी एक जना ट्राफिक जवानले दिए । तिनीहरूकै देखासिकी गर्दै अधिकांश पूर्वमन्त्रीहरूपनि बेला न कुबेला नियम मिच्दा सान बढेको ठान्ने गरेको गुनासो ती जवानले गरे ।
केही संवैधानिक अंगका प्रमुख पनि सडक नियम मान्दैनन् । एकदुई संवैधानिक निकायका प्रमुखको सुरक्षा ताँती हेर्दा त राष्ट्रपति वा प्रधानमन्त्री नै हुन् कि भन्ने भान हुन्छ । तिनको ‘सवारी चल्दा’ ट्राफिक प्रहरी झनै सजग हुन्छन् र तिनले पैदा गरेको असहज अवस्था चुपचाप सहन्छन् ।
हालै ट्राफिक प्रहरीले उपत्यकाभित्र सवारी नियम मिच्ने तथा लेनअनुसार सवारी नचलाउने १४ हजार ६ सयभन्दा बढीलाई कारवाही गरेको छ । उपत्यकाभर करिब एक हजार जवान र अधिकृत सडक नियम कार्यान्वयन गराउन सजग ड्युटी गरिरहेका हुन्छन् तर ठूला नेता र मन्त्रीले नियमविपरीत गाडी बढाउँदा भने ट्राफिक प्रहरी रमितेमात्र बन्छन् ।
विदेशको हकमा प्रहरी, एम्बुलेन्स, दमकल र उच्च सुरक्षा जोखिम (थ्रेट) भएका अति विशिष्ट व्यक्तिलाई कानुनमै व्यवस्था गरेर सामान्य ट्राफिक नियम उल्लंघन गर्ने छुट दिइएको हुन्छ तर नेपालको कानुनमा त्यसो गर्ने पनि व्यवस्था छैन । “नेपालको कानुनले ट्राफिक नियम पालना गर्नमा कुनै प्रकारले विभेद गरेको छैन । राष्ट्रपतिदेखि साधारण जनता सबैले एक समान नियम मान्नुपर्छ,” भन्छन् अधिवक्ता सुवास आचार्य । आचार्यका अनुसार जसलाई सुरक्षाको जोखिम हुन्छ तिनका लागि विशेष व्यवस्था गरेरमात्र आवागमन चलाइन्छ, अरू सबैले नियम बराबरै मान्नुपर्छ ।
माओवादी हिंसा चरममा पुगेका बेला सबै तहका विशिष्ट व्यक्तिलाइ सुरक्षा थ्रेट रहेको भन्दै ट्राफिक नियम पालनामा छुट दिइएको थियो । अहिलेसम्म पनि त्यति बेलाकै छुटलाइ परम्परा बनाइएको बताउँछन् एक उच्च प्रहरी अधिकारी । ती अधिकारीका अनुसार यस्ता भीआईपीको आवागमनका कारण कहिले काहीँ त ट्राफिकलाई सवारी साधनको ओहोरदोहोरको व्यवस्था मिलाउनसमेत हम्मेहम्मे पर्छ भने सर्वसाधारणलाई सडकमा आधा घन्टा, एक घन्टासम्म बढी समय लाग्ने गर्छ ।

﻿
२७ मंसिर, भैरहवा । मुस्लिम समुदायका धर्म गुरु पैगम्बर हजरत मोहम्मद मुस्ताफाको १४ सय ३८ औँ जन्मोत्सव भैरहवामा पनि हर्षोल्लासका साथ मनाइएको छ । मुलुकमा शान्तिको कामना गर्दै भैरहवामा पैगम्बर मोहम्मदको जन्मोत्सव मनाइएको हो ।
जन्मोत्सवको अवसरमा रुपन्देहीको भैरहवामा सोमबार र्‍याली निकालिएको छ । अहले सुन्नत वा जमात अनजुमन इस्लामियाँ कमिटी लगायतको आयोजनामा गल्लामण्डीबाट सुरु भएको र्‍यालीले नारायण पथ, बुद्ध चोक, देवकोटा चोक, बैंक रोड लगायतका स्थानको परिक्रमा गरेको थियो ।

जन्मोत्सवको खुशियालीको अवसरमा मुलुकको समस्या वार्ताको माध्यमबाट चाँडै समाधान भएर मुलुकमा शान्ति कामना होस् भन्ने उद्देश्यले र्‍याली निकालिएको मुस्लिम वेलफेयर सोसाइटीका सचिव मोहम्मद अकिलले बताए ।
बजारमा र्‍यालीको परिक्रमा सकिएपछि भैरहवास्थित गल्लामण्डीको रहमानिया मस्जिदमा आयोजना गरिएको कार्यक्रममा वक्ताहरुले सरकारसँग मोहम्मद जयन्तीको दिन सार्वजनिक विदा दिनुपर्ने, हज कमिटीलाई व्यवस्थित बनाउनु पर्ने, मदरसा अन्य सरकारी विद्यालय सरह हुनुपर्ने लगायतका माग गरे ।

सरकारले मोहम्मद जयन्तीमा सार्वजनिक विदा दिने मुस्लिम संयुक्त संघर्ष समितिसँग केही वर्ष अघि सम्झौता गरेपनि कार्यान्यवन नभएको उनीहरुले दुखेसो पोखे ।
हजरत मोहम्मदको जन्म इस्लामी पात्रो हिजरी सम्वतको रब्बीअव्वल महिनामा साउदी अरबको मक्कामा बिबि आमिनाको कोखबाट भएको बताइन्छ । उनको निधन ६३ वर्षको उमेरमा साउदीकै मदिनामा भएको थियो ।
मोहम्मदको जन्मदिनमा विभिन्न नाअत शरिफ वाचन गर्ने तथा उनका उपदेश र वाणीको स्मरण गर्ने गरिन्छ ।

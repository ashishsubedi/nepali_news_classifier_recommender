
﻿बागबजार–मैतीदेवी–सिनामंगल खण्डमा धमाधम कामटेकराज थामी/नयाँ पत्रिकाकाठमाडौं, २७ फागुन
इन्धन अभावको समस्याले सुस्त बनेको बागबजार–मैतीदेवी–सिनामंगल सडकखण्डको निर्माण कार्यमा तीव्रता आएको छ । इन्धन आपूर्ति सहज भएपछि निर्माण कार्य पनि तीव्र गतिमा अघि बढेको हो ।
काठमाडौं उपत्यका सडक विस्तार आयोजनाले इन्धन सहज भएकाले सडकको सम्पूर्ण निर्माण कार्य अहिले तीव्र गतिमा भइरहेको जानकारी दिएको छ । आयोजनाले चारखाल–बागबजार सडकखण्डमा कालोपत्रे गरिसकेको छ भने चारखाल–मैतीदेवी–भीमसेनगोला खण्ड कालोपत्रे हुने चरणमा छ ।फागुन मसान्तमै सकिने
आयोजनाका उपसचिव नवराज सापकोटाले बागबजार–मैतीदेवी–सिनामंगल सडकखण्डको निर्माण कार्य फागुन मसान्तसम्ममा सकिने जानकारी दिए । उनले बागबजार–मैतीदेवी–सिनामंगल सडकखण्डको निर्माण चाँडो सक्न चारैतिरबाट दबाब आइरहेको बताए ।
‘सर्वसाधारणदेखि सरकारको उच्च तहको समेत ध्यान यही सडकले खिचेको छ,’ उपसचिव सापकोटाले भने, ‘केही स्थानमा कालोपत्रे भइसक्यो । बाँकी स्थानमा धमाधम हुँदै छ । फागुन मसान्तसम्ममा सबै काम सक्ने लक्ष्य राखिएको छ ।’१८ महिनाको लक्ष्य साढे दुई वर्ष लम्बियो
१८ महिनाभित्र निर्माण कार्य सक्ने लक्ष्यका साथ साढे दुई वर्षअघि काम सुरु गरिएको थियो । पछिल्ला केही अवधि ढल र मेलम्ची खानेपानीको पाइप बिछ्याउन ढिलाइ हुँदा सडकको निर्माण कार्य पटक–पटक अवरुद्ध भयो । १२ वैशाखको भूकम्प र त्यसपछिको नाकाबन्दीले सडक निर्माणको सबै काम ठप्प हुन पुग्यो । गत भदौ मसान्तमै सक्ने भनिएको निर्माण कार्य त्यसपछि ६ महिना थप गरिएको थियो ।विगतमा पटक–पटक निर्माण प्रभावित
उपसचिव सापकोटाका अनुसार गएको भदौ मसान्तभित्रै सम्पूर्ण निर्माण कार्य सम्पन्न गर्ने लक्ष्य थियो । तर, इन्धन अभावका कारण काम प्रभावित हुनपुग्यो । ‘पहिले ढल तथा खानेपानीको पाइप बिछ्याउनुपर्ने भएकाले पनि ढिलाइ भइरहेको थियो, त्यतिकैमा इन्धनको अभाव सुरु भयो,’ उनले भने, ‘तर, अहिले सहज भइसकेकाले फटाफट काम भइरहेको छ ।’
आगामी चैत महिनाभित्र सडक पूर्ण रूपमा सञ्चालनमा आउने आयोजनाले दाबी गरेको छ । चैतमा सबै खण्ड निर्माण भएर विनाअवरोध सडकमा यातायातका साधन गुड्न सक्ने सापकोटाले बताए ।निर्माण सुस्त हुँदा सरकारको ताकेता
सडक निर्माणले अपेक्षित सफलता नपाएको भन्दै प्रधानमन्त्री कार्यालयले ताकेता गर्दै आएको छ । कार्यालयले पटक–पटक सडक विभाग तथा योजना प्रमुखसँग स्पष्टीकरण लिँदै आएको छ । सडक निर्माणमा ढिलाइ हुँदा अघिल्लो वर्षामा पानी जमेर आहाल बनेको सडकमै स्थानीयले धान रोपेर सांकेतिक विरोध जनाएका थिए ।दुई–दुई मिटर फुटपाथ पनि बनाइदै
करिब चार किलोमिटर लम्बाइ भएको यो सडकखण्ड निर्माणका लागि १८ करोड रुपैयाँ विनियोजन गरिएको थियो । १० मिटर चौडाइको सो सडकको दायाँ–बायाँ दुई–दुई मिटर फुटपाथ निर्माण गरिँदै छ । सडकमा ग्राबेल १५ देखि २५ सिएम, सफ्ट ग्राबेल १५ देखि २० सिएम र कालोपत्रे पाँचदेखि सात सिएम राख्ने भनिएको छ ।
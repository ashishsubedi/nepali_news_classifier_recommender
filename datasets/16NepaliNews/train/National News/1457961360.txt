
﻿१ चैत, काठमाडौं । पर्यावरणीय प्रदुषण एवं कानून उल्लंघनको आरोपमा जरिवाना तोकिएका आध्यात्मिक गुरु रविशंकरले आयोजना गरेको सांस्कृतिक महोत्सवमा सहभागी हुन नेपालका पूर्वमन्त्रिपरिषद अध्यक्ष खिलराज रेग्मी भारत पुगेका छन् ।
नयाँ दिल्लीमा आयोजना गरिएको सांस्कृतिक महोत्सवमा आइतबार रेग्मीले लिखित सम्बोधन गरेका छन् । रविशंकरको आर्ट अफ लिभिङले आयोजना गरेको सांस्कृतिक समारोहको उदघाटन भारतीय प्रधानमन्त्री नरेन्द्र मोदीले गरेका थिए ।
महोत्सवमा १५५ देशका प्रतिनिधि एवं ३५ हजार कलाकारको सहभागिता छ । करिब ३५ लाख मानिसहरु सहभागी रहेको महोत्सवमा नेपालबाट करिब १५० जनाको सहभागिता छ ।
महोत्सवमा सहभागी हुन पुगेका पूर्वप्रधानान्यायाधीश रेग्मीले आध्यात्मिक गुरु रविशंकरसँग तस्वीरसमेत खिचाएका छन् । विगतमा प्रधानन्यायाधीशबाट मन्त्रिपरिषदको अध्यक्ष बनेका रेग्मीको रविशंकरसँग राम्रो सम्बन्ध छ ।
समारोहमा सम्बेधन गर्दै रेग्मीले नेपाल र भारतबीच साँस्कृतिक सम्बन्ध कायम रहेको बताउँदै साँस्कृतिक एवं सामाजिक रुपमा समेत समान रहेका दुई देशको मैत्रीपूर्ण सम्बन्धलाई दीगो बनाउन यस प्रकारका साँस्कृतिक महोत्सवहरुको आयोजना अत्यन्त प्रभावकारी हुने बताए ।
नयाँ संविधान बनेर राष्ट्रपतिको चुनाव हुन लागेका बेला रेग्मी वृन्दावनमा तीर्थाटन गरिरहेका थिए । त्यसबेला उनले नेपालको दोस्रो राष्ट्रपति बन्ने इच्छासमेत देखाएका थिए ।
हाल दिल्लीमा आयोजना गरिएको सांस्कृतिक महोत्वसमा नेपालका तर्फबाट उपप्रधान एवं परराष्ट्रमन्त्री कमल थापासमेत सहभागी भएर काठमाडौं फर्किइसकेका छन् । थापा र रविशंकरवीचमा पनि राम्रो सम्बन्ध छ ।
पछिल्ला दिनमा भारतीय गुरु रविशंकरले नेपालको राजनीतिमा चासो राख्दै आएका छन् । नेपालमा नाकाबन्दी भइरहेका बेला परराष्ट्र मन्त्री कमल थापाले भारत जाँदा रविशंकरलाई भेटेका थिए । सो भेटका नेपाल-भारत सम्बन्ध कसरी सुधार्न सकिन्छ भन्ने विषयमा छलफल भएको थियो ।
भारतीय संसदमा हंगामा
शुक्रबार यमुना नदीको किनारमा रविशंकरको सांस्कृतिक समारोह उदघाटन भएको छ र त्यसमा भारतीय प्रधानमन्त्री नरेन्द्र मोदीदेखि विभिन्न देशका मानिसहरुले सहभागिता जनाएका छन् । तर, यही सांस्कृतिक समारोहको विषयलाई लिएर भारतीय संसदमा हंगामा भएको छ । कतिपय सांसदले रविशंकरलाई जेल हाल्न सरकारसँग माग गरेका छन् ।
बीबीसी अनलाइन का अनुसार भारतीय राज्यसभामा जनता दल युनाइटेडका नेता शरद यादवले रविशंकरलाई जेल हाल्न माग गरे । रविशंकरले सरकारलाई जरिवाना तिर्न अस्वीकार गरेको र मोदी सरकारको समेत उनीसँग मिलेमतो रहेको यादवले आरोप लगाए ।
त्यसैगरी भारतीय कांग्रेसका सांसद जयराम नरेशले यमुनाको किनारमा रविशंकरले इकोलोजिक सिस्टम बिगारेको आरोप लगाए ।
भारतीय नेशनल ग्रीन टि्रब्युनल (एनजीटी) ले रविशंकरको आर्ट लिभिङ फाउण्डेशनलाई गत बुधबार ५ करोड जरिवाना तोकेको छ ।

﻿१० फागुन, काठमाडौं । सडक सिंगार्न सरकार दाता खोज्दै हिँड्छ, निजी क्षेत्र गुहार्छ । तर काठमाडौंमा निजी खर्चमा सडकको सुन्दरता बढाउन लागिपरेका छन्, करण श्रेष्ठ । करण पेसाले चलचित्रकर्मी हुन् । उनले झण्डै दुई दर्जन फिल्ममा लगानी र अभिनय गरेका छन् । समाजसेवामा पनि सक्रिय भएको बताउने करण काठमाडौंका सडकलाई नमुना बनाउने अभियानमा सक्रिय छन् ।
उनले हनुमानस्थानदेखि महानगरीय प्रहरी बिट सिंहदरबारसम्मको सडक किनारमा विभिन्न फूल र बोटबिरुवा रोपेका छन् । त्यसमा दिनहुँ पानी हाल्छन्, अनि गोडमेल गर्छन् ।
हर्लक्क बढेका ती फूल र रूखका बिरुवा देखेर हर्षित हुन्छन्, करण । भन्छन्, ‘हिजोको अनामनगर र आजको अनामनगरमा आकाश-जमिनको फरक आउने दिन अब टाढा छैन ।’
अनामनगर क्षेत्रलाई सफा र हरियाली मात्रै होइन, सडक बत्तीले झिलिमिली बनाउने, सिसी क्यामराको चौबीसै घन्टा निगरानीमा राख्ने र रात्रि गस्तीको व्यवस्था गर्ने आफ्नो लक्ष्य रहेको उनी सुनाउँछन् ।
सिन्धुपाल्चोकको बाह्रबिसे पुख्र्यौली घर भएका करणको स्थायी बसोबास हाल ललितपुरको इमाडोलमा छ । तर, अनामनगरको सडक हरियाली बनाउन व्यस्त छन् । आखिर किन त ?
करण भन्छन्, ‘आफ्नो घरवरपरि काम गरेपछि म क्षेत्रीयतावादी जस्तो हुन्छु । आफ्नो निर्वाचन क्षेत्रका लागि मात्रै काम गर्ने नेताजस्तो बन्नु मलाई छैन ।’
सडकलाई हरियाली बनाउने कामको सुरुवात उनले अनामनगर क्षेत्रबाट गरेका छन् । उनको परोपकारी काममा अनामनगरवासी र स्थानीय प्रहरीले पनि साथ दिएका छन् । तर, स्थानीयको साथ पाउन उनलाई निकै मेहनत गर्नुपर्‍यो । अनलाइनखबरकर्मीसँग एक कफी सपमा गफिने क्रममा करणले विगतको रमाइलो घटना सुनाए-
‘दिनभरि फिल्म निर्माणमा व्यस्त भएपछि साँझपख अलिकति फुर्सद मिल्यो । त्यही मौकामा सिंहदरबार पूर्वीगेट अगाडि सडकमा काम गर्न आएँ । नयाँ बिरुवा रोप्नुपर्ने भएकाले पुराना बिरुवा उखेल्न थालें ।
अनामनगर घट्टेकुलो चोकतिरबाट प्रहरीको भ्यान साइरन बजाउँदै आयो र मेरो नजिक रोकियो । प्रहरीहरू ओर्लिएर मेरो पाखुरामा च्याप्प समाए । कुरा गर्दै जाँदा त फूल चोर्न लागेको भनेर अनामनगरका स्थानीय केही मान्छेले खबर गरेकाले प्रहरी मलाई समात्न आएको रहेछ । मैले मेरो परिचय दिँदै मेरो कामबारे भनेपछि प्रहरीले छाड्यो ।
‘त्यसपछिका दिनहरूमा महानगरीय प्रहरी बिट सिंहदरबार र स्थानीयवासीले मलाई साथ दिए । अहिले सँगसँगै सडक हरियाली बनाउने काम गर्छौं,’ करण भन्छन्, ‘मलाई फूल चोरको आरोप नलागेको भए सायद मलाई सबैको साथ मिल्दैनथ्यो होला । जसले मलाई फूल चोर सम्झेर प्रहरीलाई खबर गर्नुभयो, उहाँलाई नचिने पनि धन्यवाद छ ।’
३५ वर्षीय करणले सडक हरियाली बनाउने अभियान सुरु गरेपछि ‘जागौं युवा’ नामक संस्था खोले । आफूले नभ्याएको समयमा फूलको स्याहार गर्न दुई महिला र एक पुरुष गरी तीन सहयोगी पनि राखेका छन् । उनीहरूलाई आवश्यक रकम र सडक हरियाली बनाउने काममा लागेको खर्च आफैँ व्यहोर्छन् । ६ महिनाको अवधिमा दुई लाख रुपैयाँभन्दा धेरै खर्च भैसकेको उनी बताउँछन् । यो काममा कतैबाट आर्थिक सहयोग नलिएको बताउने उनी कसैले सहयोग नगरे पनि काठमाडौंलाई नमुना बनाउने आफ्नो अभियान नरोकिने बताउँछन् ।
आजभोलि सडक हरियाली बनाउने काममा प्रहरी र स्थानीयको साथ पाएपछि दंग छन्, करण । ‘सुरु-सुरुमा फूल चोरको आरोपसमेत लाग्यो । डलर कमाउने दाउमा लागेको बातसमेत लाग्यो । तर अहँ म आफ्नो बाटो हिँडिरहें,’ उनी भन्छन्, ‘मलाई सरकारी ढुकुटीको लोभ पनि छैन । डलर कमाउने चाहना पनि छैन । म चाहान्छु, मैले गरेको राम्रो काम अरुले पनि अनुसरण गरोस् र काठमाडौं नमुना बनोस् । मलाई चिनेकाहरूले देख्नासाथ बोलाउँछन् र आउनुस्, मेरो घरको चिया पिएर जानुस् भन्छन् । यही नै मैले गरेको कर्मको फल होे ।’

﻿भिषा काफ्ले/नयाँ पत्रिकाकाठमाडौं, ३१ वैशाख
त्रिभुवन विश्वविद्यालय चिकित्साशास्त्र अध्ययन संस्थान (आइओएम) को डिन सिफारिसका लागि गठन भएको सर्च कमिटीले दुई महिना बितिसक्दा पनि नाम सिफारिस गर्न सकेको छैन । २२ माघमा आइओएम डिनबाट राजीनामा दिएका प्रा.डा. राकेशकुमार श्रीवास्तवको राजीनामा स्वीकृत गरेपछि त्रिवि कार्यकारी परिषद्ले त्यसको एक महिनापछि डिन सर्च कमिटी गठन गरेको थियो ।
बज्राचार्यको संयोजकत्वमा तीन सदस्यीय कमिटी
परिषद्ले आइओएमको डिन सिफारिसका लागि प्राध्यापक पुष्कर बज्राचार्यको संयोजकत्वमा तीन सदस्यीय सर्च कमिटी गठन गरेको थियो । सो कमिटीमा त्रिवि शिक्षण अस्पतालका सहायक निर्देशक डा.दिनेश काफ्ले र प्राध्यापक लक्ष्मीकान्त सुवेदी सदस्य थिए । यसअघि त्रिविको जुनसुकै निकायमा डिन खाली भए पनि सर्च कमिटीलाई निश्चित समय (बढीमा एक हप्ता) दिएर सिफारिस गर्ने अधिकार दिइन्थ्यो । तर, यसपटक आइओएमको डिन सिफारिस कमिटीलाई कुनै समयसीमा दिइएको छैन । समयसीमा नतोकिँदा सर्च कमिटीले कहिलेसम्म डिनका लागि नाम सिफारिस गर्छ भन्ने टुंगो छैन ।
तीनजनाको नाम सिफारिस गर्ने अधिकार
सर्च कमिटीलाई आइओएम डिनका लागि तीनजनाको नाम सिफारिस गर्ने अधिकार दिइएको थियो । सोही कमिटीले दिएका नाममध्येबाट एकजनालाई कार्यकारी परिषद्ले डिनमा नियुक्ति गर्नेछ । सर्च कमिटीले अहिलेसम्म आफूहरूलाई प्रतिवेदन नदिएको त्रिवि उपकुलपति प्रा.डा. तीर्थ खनियाँले जानकारी दिए । ‘हामीले डिन सिफारिसका लागि सर्च कमिटी बनाएका छौँ,’ उनले नयाँ पत्रिकासँग भने, ‘कमिटीले नामसहितको प्रतिवेदन दिनासाथ हामी तत्काल डिन नियुक्ति गर्छाैं ।’ उनले औपचारिक रूपमा सर्च कमिटीले के गरिरहेको छ भन्ने कुरा जानकारी नदिए पनि आनौपचारिक रूपमा छलफलमा रहेको आफूले जानकारी पाएको बताए ।
तीन महिनादेखि निमित्तको भरमा आइओएम
आइओएमका तत्कालीन डिन प्रा.डा. राकेश श्रीवास्तवले २२ माघमा आफ्नो व्यक्तिगत कारण देखाई पदबाट राजीनामा गरेका थिए । त्रिवि कार्यकारी परिषद्ले उनले दिएको राजीनामा स्वीकृत गरी सहायक डिन प्रा.डा. विमल सिन्हालाई निमित्त डिन तोकेको छ । श्रीवास्तवले व्यक्तिगत कारण देखाएर राजीनामा दिए पनि मेडिकल कलेजहरूले एमबिबिएस शुल्क सरकारले तोकेअनुसार लिन नसक्ने भन्दै पुनर्विचार गर्न दबाब दिएपछि उनले राजीनामा दिएको उनीनिकट स्रोतको भनाइ छ ।
डिनको दौडमा को–को ?
डिनका लागि वरिष्ठताका आधारमा अगाडि रहेका भनिएका प्रा.डा.जगदीशप्रसाद अग्रवाल, प्रा.डा. विमल सिन्हा, पूर्वडिन अरुण सायमी, जीवन शेरचन, दिनेशविनोद पोख्रेल, करवीरनाथ योगीलगायत दौडमा छन् ।
दोहोरो दबाबमा सर्च कमिटी
त्रिविले सर्च कमिटी गठन गर्दा राजनीतिक रूपमा गठन गरेकाले राजनीतिक दबाब हुनु स्वाभाविक रहे पनि डा. केसीसँगको सम्झौतालाई लत्याएर जाने अवस्था छैन । सोही कारण कमिटी दोहोरो दबाबमा परेको छ । सर्च कमिटीका संयोजक बज्राचार्य कांग्रेसनजिक, डा. काफ्ले एमाले र सुवेदी एमाओवादीनिकट मानिन्छन् । स्रोतका अनुसार राजनीतिक दबाब र विगतमा प्रा.डा. गोविन्द केसीसँग भएका सम्झौताको मारमा सर्च कमिटी परेको छ । दुवै कुरालाई सन्तुलनमा राख्न खोज्दा डिन सिफारिस प्रक्रिया लम्बिँदै गएको छ । ‘हामी प्रा.डा. केसीसँग भएका सम्झौता पनि तोड्न सक्ने अवस्थामा छैनौँ, राजनीतिक दबाबलाई पनि थेग्ने गरी सिफारिस गर्नु छ,’ सर्च कमिटीका एक सदस्यले भने, ‘दुवै कुरालाई सन्तुलन मिलाउन खोज्दा समय लम्बिँदै गएको छ ।’
सर्च कमिटीका सदस्य डा. काफ्ले केही हदसम्म दोहोरो दबाबका कारण पनि नाम पठाउन ढिलो भएको स्विकार्छन् । उनी अन्य प्राविधिक कुराले पनि ढिलो भएको बताउँछन् । ‘केही हदसम्म दोहोरो दबाब परेको हुन सक्छ, तर सबै त्यही हो भन्न मिल्दैन,’ उनले भने, ‘हामी पटक–पटकको छलफलपछि अन्तिम तयारीमा पुगेका छौँ, केही दिनमै सिफारिस गर्छौं ।’ उनले विवाद नहुने गरी नाम सिफारिसको तयारीमा रहेको बताए ।
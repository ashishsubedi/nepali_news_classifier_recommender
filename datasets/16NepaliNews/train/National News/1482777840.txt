
﻿
११ पुस, झापा । झापाको कन्काई नगरपालिका-३, दुर्गापुरमा बस्ने ‘दाम्लो बाजे’का बारेमापुस ९ गते अनलाइनखबरमा समाचार प्रकाशित भयो । ‘दाम्लोले घिसारिरहेको ८२ वर्षे हजुरबाको जीवन !‘ शीर्षकमा लक्ष्मीप्रसाद दाहालको कारुणिक कथा प्रकाशित भएपछि सबैको ध्यानकेन्द्रित भयो । स्थानीयले समेत यी बाजेको दुःखका बारेमा ख्यालै गरेका थिएनन् ।
दाहाल डोरी बाटेर गुजारा गर्छन् । जसोतसो छाक टार्न पुगेकै थियो । तर, कपडा नफेरेको धेरै भएको थियो । जाडोमा उनको अवस्था दयनीय थियो । अरुका लागि काम नलाग्ने कपडालाई सदुपयोग गर्दै दाम्लो बनाएर बेच्ने दाहाल अनलाइनखबरमा समाचार आएपछि अहिले हषिर्त छन् । उनी मात्र होइन, उनकी श्रीमति पनि खुशी छिन् । कारण हो, वषौंदेखि सहयोगको आशमा रहेका उनीहरुका लागि समाचार प्रकाशित भएपछि सहयोगी हातहरु जुटेका छन् ।
आइतबार क्विक भोलिन्टियर्स ग्रुपले दाहाललाई सिरक, डसना र ब्याल्ङ्केट प्रदान गर्‍यो ।

‘हामीले बाढीपीडितका लागि न्यानो कपडा अभियानै सञ्चालन गरिरहका छौं, लक्ष्मीप्रसाद जस्ता पीडितलाई सहयोग गर्नु पनि हाम्रो उद्देश्यभित्रकै कुरा हो’, ग्रुपका झापा अभियन्ता दीपक दासले अनलाइनखबरसँग भने, ‘त्यसैले उहाँलाई सहयोग गरेका हौं ।’
यसैबीच, लायन्स क्लब अफ कन्काईले पनि सोमबार दाहाल परिवारलाई सहयोग गरेको छ । क्लबका तर्फबाट मनोज बस्नेत, सञ्जय गजुरेल, देवीप्रसाद बास्तोला, साजन थापा लगायतको टोलीले लत्ताकपडा, खाद्यान्य र नगद सहयोग गरेको हो ।
दाहाल दम्पतीलाई चामल, तेल, जाडोमा लगाउने न्यानो कपडा र नगद सहयोग गरिएको लायन्स क्लबका चार्टर प्रेसिडेन्ट लीला चिमरियाले बताए ।
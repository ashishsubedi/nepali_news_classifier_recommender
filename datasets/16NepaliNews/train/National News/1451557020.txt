
﻿१६ पुस, काठमाडौं । सांसदहरुले असन्तुष्ट पक्षका माग सम्बोधन गरेर संविधान संशोधन गर्न सरकारलाई सुझाव दिएका छन् । व्यवस्थापिका संसद्को बिहीबारको बैठकमा नेपालको संविधान (पहिलो संशोधन) विधेयक, २०७२ माथि विचार गरियोस् भन्ने प्रस्तावमाथि धारणा राख्ने सांसदहरुले यस्तो सुझाव दिएका हुन् ।

फाइल तस्वीर
छलफलमा भाग लिँदै सांसद आनन्दप्रसाद ढुङ्गानाले अन्तरिम संविधान २०६३ मा समावेश भएका विषयलाई नयाँ संविधानले समेट्न नसकेका कारण तराई–मधेसमा असन्तुष्टि उब्जिएको बताए ।
शीर्ष नेताहरुले दिएको आश्वासन पूरा नभएको र नेपाली जनताको भावनालाई नयाँ संविधानले समेट्न नसकेकाले असन्तुष्टी बढेको उनको भनाइ थियो । सांसद् ढुङ्गानाले जनताको समस्या समाधान गर्न छाडेर सरकार मन्त्रालयको भागबन्डामा लागेको आरोपसमेत लगाए ।
एमाले सांसद् राजेन्द्रप्रसाद पाण्डेले संविधान कुनै धर्मग्रन्थ नभएकाले क्रमशः संशोधन गर्दै जान सकिने बताए । संविधान संशोधन विधेयकलाई पारित गरेर अगाडि बढ्दा समस्या समाधान हुने भन्दै उनले वार्ता र संवादको माध्यमबाट सबै समस्याको समाधान गर्न सकिने दाबी गरे ।
एमाअोवादी सांसद अमनलाल मोदीले संविधान लेखनको प्रक्रियामा नै समावेशी, समानुपातिक तथा अल्पसङ्ख्यक वर्ग तथा क्षेत्रका विषय राख्नै नचाहने प्रवृत्तिले जटिलता पैदा भएको भन्दै तराई–मधेस, थारू, आदिवासी र अल्पसङ्ख्यक समुदायले उठाएका विषयलाई समेट्नुपर्नेमा जोड दिए ।
बैठकमा सांसदहरू यज्ञराज सुनार, बुद्धिराज भण्डारी, रामहरि सुवेदी, मिलनकुमारी राजवंशी, नागेन्द्रकुमार कुमाल, अमरबहादुर थापा, दिलमान पाख्रिन, तुलाराज विष्ट, योगेन्द्र तामाङ घिसिङलगायतले पनि धारणा राखेका थिए ।

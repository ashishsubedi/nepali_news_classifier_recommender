
﻿
३० भदौ, तानसेन । पर्वतको फलेवास-हुवास सडकखण्डअन्तर्गत मुडिकुवादेखि लमाए खोलासम्मको सडक कालोपत्रे हुने भएपछि स्थानीय खुसी भएका छन् । करिब ७.६ किलोमिटर लामो सो सडकखण्डमा कालोपत्रे गर्नुअघि अहिले स्तरबृद्धिको काम भइरहेको छ ।
बाटो फराकिलो पार्ने, तारजाली हाल्ने, कल्भर्ट बनाउने, नाली काट्ने लगायतको कामले तिब्रता पाएको छ । उक्त सडक खण्डको काम वसीफ प्रालि बाग्लुङले पाएको छ र २०७४ असारभित्र काम सम्पन्न गर्ने जिम्मा दिइएको छ ।
२०७२ जेठ महिनाबाट नै सडक स्तरोन्नती सुरु भए पनि भारतीय नाकाबन्दीको कारण सुस्त भएको थियो । नयाँ सरकार गठन भएसँगै अहिले कामले तिव्रता पाएको छ । पहिलो चरणमा लमाएसम्मको ७.६ किलोमिटर सडक कालोपत्रे गर्न ११ करोड लागत लाग्ने अनुमान गरिएको छ ।
सडकलाई १० मिटर फराकिलो बनाइने छ भने मोड तथा ग्रेड सुधार पनि गरिने कम्पनीका डाइरेक्टर मङ्गल तामाङले जानकारी दिए । अहिले सडकको कामलाई समयमै सम्पन्न पार्नका लागि ३ ओटा स्काभेटर तथा डोजर, ७५ जना ज्यामी र ३ ओटा ट्याक्टर लगाएतका मेशिन परिचालन गरेको उनले जानकारी दिए ।
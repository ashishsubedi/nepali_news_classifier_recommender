
﻿काठमाडौं-त्रिभुवन विश्वविद्यालय र उसका आंगिक क्याम्पसमा स्वतन्त्र विद्यार्थी युनियन (स्ववियु) चुनावबारे सहमति जुटाउन समिति गठन हुने भएको छ । आइतबार बस्ने त्रिवि सभाबाट कमिटी बनाउन त्रिविले आफ्ना सभासद्हरूलाई प्रस्तावसमेत पठाएको छ ।
०६५ सालयता स्ववियु चुनाव भएको छैन । त्रिविबाट सम्बन्धन प्राप्त क्याम्पसहरू स्ववियुविहीन भएका छन् । यसअघि चुनावका लागि पटक–पटक प्रयास भए पनि विद्यार्थी संगठनहरू एकमत नहुँदा स्ववियु चुनाव हुन सकेको छैन । त्रिविले सभासद्लाई पठाएको प्रस्तावमा स्ववियुसम्बन्धी नियम र कार्यविधि संशोधनको प्रस्ताव गरेको छ । सभाबाट कमिटी बनाएर विवादहरू टुंगाउने र स्ववियु चुनावको घोषणा गर्ने पक्षमा त्रिविका पदाधिकारीहरू छन् ।
०६५ सालको चुनावबाट गठन भएको स्ववियुले पटक–पटक समय थप गर्दै काम गरेपछि सर्वोच्च अतालतले कामचलाउ स्ववियुलाई काममा रोक लगाउन परमादेश दिएको थियो । ९ वैशाख ०७२ मा सर्वोच्च अदालतले कामचलाउ स्ववियुलाई काम गर्न नदिन र तीन महिनामा स्ववियु निर्वाचन गराउन आदेश दिएको थियो । तत्कालीन प्रधानन्यायाधीश रामकुमारप्रसाद साह र न्यायाधीश चोलेन्द्रशमशेर जबराको संयुक्त इजलासले चुनाव गराउन कार्यकारी परिषद्को नाममा आदेश जारी गरेको थियो ।
प्रत्येक दुई वर्षमा स्ववियु चुनाव हुनुपर्ने व्यवस्था भए पनि ०६५ यता भएको छैन । लामो समयसम्म निर्वाचन नभई कामचलाउ कार्यसमितिले काम गरिरहेको भन्दै समितिलाई काम गर्न रोक लगाउन र निर्वाचनका लागि आदेश माग्दै ३२ असार ०७१ मा रिट दायर भएको थियो ।
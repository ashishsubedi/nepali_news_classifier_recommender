
﻿१५ माघ, सोलुखुम्बु । नेपाली कांग्रेसको गाउँ तथा नगर अधिवेशनहरु शुक्रबार भए पनि सोलुखुम्बुमा भने आउँदो १८ गते मात्रै हुने भएको छ । भौगोलिक विकटताका कारण १८ गते मात्रै गर्न अधिवेशन गर्न लागिएको कांग्रेसले जनाएको छ ।
चौरीखर्क, नाम्चे, खुम्जुङलगायतका जिल्लाको उच्च हिमाली गाविसहरुमा हिउँ परिरहेको, सदरमुकामबाट टाढाका गाविसहरुमा अधिवेशनका लागि जनशक्ति पुग्न समय लाग्नेलगायतका कारणले निर्धारित मितिभन्दा ३ दिन पर सार्नु परेको निर्बाचन अधिकृत कमलमणी निरौलाले जानकारी दिए ।
१८ गते ३० गाविस तथा नगरपालिकाको वडाहरुमा अधिवेशन गर्ने र १९ गते नगर अधिवेशन गर्ने कार्यतालिका बनाइएको उनको भनाइ छ । एउटा मात्रै निर्वाचन क्षेत्र रहेको यहाँ क्षेत्रिय अधिवेशन गर्नु नपरेकाले कार्यतालिकामा कुनै असर नपर्ने निरौलाको भनाइ छ । तर जिल्ला अधिवेशन भने अन्य जिल्लामा जस्तै माघ २५ गते नै गर्ने बताइएको छ ।
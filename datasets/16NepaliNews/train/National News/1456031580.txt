
﻿नयाँ पत्रिका काठमाडौं, ९ फागुन
तराई मधेस लोकतान्त्रिक पार्टीका अध्यक्ष महन्थ ठाकुरले सरकारको रबैया नबदलिए फेरि नाकाबन्दी गर्नेे चेतावनी दिएका छन् । सरकारले संविधान लेखन, संशोधन तथा उच्चस्तरीय राजनीतिक संयन्त्र गठन गर्दासमेत मोर्चालाई बेवास्ता गर्दै निर्णय लिने गरेका कारण मोर्चा असन्तुष्ट रहेको उनले बताएका छन् ।
‘हामीलाई उपेक्षा गरेर संविधान ल्याइयो, संशोधन पनि त्यसरी नै गरियो, सीमांकनका लागि उच्चस्तरीय राजनीतिक संयन्त्र पनि सरकारले एकतर्फी रूपमा गठन गर्‍यो । यस्तै रबैया जारी रहे संयुक्त लोकतान्त्रिक मधेसी मोर्चाको बैठक बसेर सशक्त आन्दोलनको कार्यक्रम ल्याउँछौँ,’ उनले भने ‘सरकारले अहिले पनि दमन कायम राखेको छ । फेरि दमन, निषेधित क्षेत्र लगाउने, कफ्र्यु लगाए हामी नाकामा गएर फेरि नाकाबन्दी गर्छौं ।’
उनले सरकारले सहमतिविपरीत अहिले पनि मोर्चाका कार्यकर्तालाई गिरफ्तारी र झुठा मुद्दा लगाउने काम नरोकेकोप्रति आक्रोश व्यक्त गरे । अहिले मौसमको प्रतिकूलताले आन्दोलनको स्वरूप बदलेको भए पनि केही दिनमा बसेर सशक्त आन्दोलन लिएर आउने उनको भनाइ थियो । आफूहरूको सहमतिबेगर गठन भएको राजनीतिक संयन्त्र अस्वीकार्य भएको भन्दै ठाकुरले संयन्त्रलाई संवैधानिक मान्यता दिए र आफूहरूले उठाएको कुरा कार्यविधिमा समेटे संयन्त्रमा सहभागी हुने स्पष्ट पारे । ‘संयन्त्रलाई संवैधानिक हैसियत दिएर हामीले उठाएका सरोकारलाई कार्यविधिमा समेटे यही संयन्त्रमा सामेल हुन हामीलाई कुनै आपत्ति छैन,’ उनले भने ।
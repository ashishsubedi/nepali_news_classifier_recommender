
﻿रामकृष्ण अधिकारी/नयाँ पत्रिका काठमाडौं, २४ फागुन
सर्वाेच्च अदालतका ११ स्थायी न्यायाधीश नियुक्तिका लागि न्यायपरिषद्ले पठाएको पत्र व्यवस्थापिका–संसद्ले फिर्ता गरिदिएको छ । सभामुख ओनसरी घर्तीको निर्देशनमा संसद्का महासचिव मनोहरप्रसाद भट्टराईले आइतबार सिफारिस न्यायपरिषद्मै फिर्ता पठाइदिएका हुन् ।
विगतका नजिर र नयाँ संविधानअनुसारको कार्यविधि निर्माण भइनसकेको कारण देखाउँदै संसद्ले सिफारिस फिर्ता पठाएको हो । सर्वाेच्च अदालतमा लामो समयदेखि रिक्त स्थायी न्यायाधीश नियुक्तिका लागि न्यायपरिषद् बैठकले १८ फागुनमा पुनरावेदन अदालतका सात मुख्य न्यायाधीश र चार कानुन व्यवसायीसहित ११ जनाको नाम सिफारिसको निर्णय गरेको थियो ।
न्यायपरिषद्ले पुनरावेदन अदालतका मुख्य न्यायाधीशहरू दीपक कार्की, केदार चालिसे, शारदा घिमिरे, मीरा खड्का, विश्वम्भर श्रेष्ठ, ईश्वर खतिवडा र डा. आनन्दमोहन भट्टराई तथा कानुन व्यवसायीका तर्फबाट हरिकृष्ण कार्की, अनिल सिन्हा, प्रकाश राउत र सपना प्रधान मल्ललाई नियुक्तिका लागि सिफारिस गरेको थियो ।
‘न्यायपरिषद्को सिफारिस विधि प्रक्रिया, स्थापित मूल्य–मान्यता पूरा नभई आएकाले यसअघिको नजिरलाई समेत मध्यनजर गरेर सभामुखले सम्बन्धित निकायमै फिर्ता पठाउनुभएको हो,’ सभामुखका प्रेस सल्लाहकार बविन शर्माले भने । सिफारिस भएका न्यायाधीशहरूको नियुक्तिका लागि संसदीय सुनुवाइ आवश्यक पर्छ । तर, दलहरूबीचको संसदीय सुनुवाइ विशेष समितिको सदस्य संख्या नयाँ संविधानअनुसारको बनाउने वा अन्तरिम संविधानअनुसारको भन्नेमा विवाद हुँदा अझैसम्म नियमावली बन्न सकेको छैन ।
यस्तो थियो यसअघिको नजिर
तत्कालीन प्रधानमन्त्री सुशील कोइरालाले झापा गरामनीका रामप्रसाद सिटौलालाई न्यायपरिषद् सदस्यका रूपमा नियुक्तिका लागि १४ असोजमा सिफारिस गरी पठाएका थिए । तर, केपी ओली प्रधानमन्त्रीमा निर्वाचित भएपछि त्यसलाई स्वीकार गरिएन ।
संविधान बनिसकेको र नयाँ सरकार गठनको मुखैमा सिटौलाको सिफारिस भएको भन्दै १७ कात्तिकमा बसेको मन्त्रिपरिषद् बैठकले सो सिफारिस फिर्ता लिने निर्णय गरेर संसद्बाट फिर्ता लिएको थियो ।
प्रधानमन्त्री कार्यालयका सचिव प्रेमबहादुर राईको हस्ताक्षरसहित त्यसवेला व्यवस्थापिका–संसद्को नियमावली बनिनसकेको, अन्तरिम कार्यविधिमै सुनुवाइ समितिको चरित्रका विषयमा उल्लेख नभएको, नयाँ संविधानअनुसारको धारा २९२ (२) बमोजिम संसदीय सुनुवाइ समिति गठन नभएका कारण मन्त्रिपरिषद्को निर्णयका आधारमा सिफारिस फिर्ता लिने निर्णय भएको पत्र संसद्मा पठाई सिफारिस फिर्ता लगिएको थियो । ‘सरकारले जुन कारण देखाउँदै सिटौलाको सिफारिस फिर्ता लगेको थियो, अहिले पनि सोहीअनुसारको परिस्थिति विद्यमान रहेकाले सिफारिस पनि फिर्ता पठाइएको हो,’ संसद् सचिवालय स्रोतले भन्यो ।
अब के हुन्छ ?
संसद्ले सिफारिस फिर्ता पठाएपछि अब के हुन्छ ? चासोको विषय बनेको छ । यस विषयमा कानुन व्यवसायी नै अन्योलमा छन् । वरिष्ठ अधिवक्ता विश्वकान्त मैनालीले सभामुखले त्यसरी फिर्ता पठाउँदा न्यायालय र संसद्बीच द्वन्द्व बढ्न सक्ने बताउँछन् । अहिले संसद्ले फिर्ता पठाए पनि नियमावली बनेपछि न्यायपरिषद्ले फेरि त्यसैलाई पठाउन सक्ने उनले बताए । नेपाल बार एसोसिएसनका पूर्वमहासचिव रमणकुमार श्रेष्ठले भने यस विषयमा अहिले नै टिप्पणी गरिहाल्ने अवस्थामा आफू नरहेको बताए ।
फिर्ता पठाउनुका चार कारण
नयाँ संविधानअनुसार न्यायपरिषद् गठन भइसकेको छैन । न्यायपरिषद्मा प्रधानमन्त्री र नेपाल बार एसोसिएसनले सिफारिस गरी पठाउने व्यक्तिले नियुक्ति पाइसकेका छैनन् । पदेन सदस्यका रूपमा प्रधानन्यायाधीश कल्याण श्रेष्ठ, वरिष्ठ न्यायाधीश सुशीला कार्की र कानुन न्याय तथा संसदीय मामिलामन्त्री अग्नि खरेलले बहुमतका आधारमा बैठक बसी न्यायाधीश नियुक्तिको सिफारिस गरेका थिए ।
व्यवस्थापिका संसद्भित्रको कार्यसञ्चालन नियमावली पनि अहिले बनिसकेको छैन । नियमावली नबन्दा संसदीय सुनुवाइ समिति कस्तो बन्ने भन्ने किटानसमेत भइसकेको अवस्था छैन ।
व्यवस्थापिका–संसद् सञ्चालनका लागि बनाइएको अन्तरिम कार्यविधिले पनि संसदीय सुनुवाइ समितिको कार्यविधिका विषयमा कुनै ठोस आधार प्रस्तुत गरेको छैन ।
न्यायपरिषद् सदस्यका लागि कांग्रेस नेतृत्वको सरकारले सिफारिस गरेका रामप्रसाद सिटौलाको सिफारिस एमाले नेतृत्वको सरकारले विगतमा फिर्ता लगेको नजिर कायम छ ।

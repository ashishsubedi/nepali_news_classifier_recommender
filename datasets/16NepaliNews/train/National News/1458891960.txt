
﻿टेकराज थामी/नयाँ पत्रिका
पाँच हजार चार सय ७४ बत्तीको माग
सहरका सडक उज्यालो पर्ने अभियानअन्तर्गत काठमाडौं महानगरपालिकामा ६७ करोड रुपैयाँ मूल्यबराबरको सडक बत्ती राख्न आवेदन परेको छ । सरकारको ‘उज्यालो सडक अभियान’अन्तर्गत महानगरपालिकाले महिना दिन लगाएर आवेदन संकलन गरेको हो । संघीय मामिला तथा स्थानीय विकास मन्त्रालयका अनुसार महानगरपालिकामा सौर्यबत्ती जडान गर्न एक सय ४१ निवेदन परेको थियो । निवेदनअनुसार महानगरपालिकाभित्र मात्रै पाँच हजार चार सय ७४ वटा सौर्यबत्तीको माग भएको छ ।
सबैभन्दा धेरै माग काठमाडौं महानगरबाट
मन्त्रालयका उपसचिव चिरञ्जीवी तिमल्सिनाका अनुसार सडकमा सौर्यबत्ती राख्न सबैभन्दा धेरै माग काठमाडौं महानगरपालिकाबाट आएको छ । ‘उज्यालो सडक अभियानअन्तर्गत मुलुकभरका सबै नगरपालिकाबाट सौर्यबत्ती जडान गर्न निवेदन आह्वान गरिएको थियो । त्यसमध्ये सबैभन्दा धेरै माग काठमाडौं महानगरपालिकाबाट आएको छ । माग सकारात्मक छन्, सम्बोधन गर्न मन्त्रालयको अधिकतम प्रयत्न रहन्छ,’ उनले भने ।
साढे १० करोड लगानी गर्दै स्थानीय उपभोक्ता
माग भएकामध्येमा १० करोड ६२ लाख १५ हजार रुपैयाँ स्थानीय उपभोक्ताले नै लगानी गर्नेछन् । १७ करोड नौ लाख ४२ हजार रुपैयाँ महानगरपालिकाले लगानी गर्नेछ । बाँकी ४१ करोड ११ लाख ११ हजार रुपैयाँ भने सरकारले लगानी गर्नेछ । सबैगरी सडकमा सौर्यबत्ती जडान गर्न ६६ करोड ६८ लाख ५४ हजार रुपैयाँ खर्च हुनेछ ।
सरकारी मापदण्डअनुसार नै लगानी
सरकारले निर्धारण गरेको मापदण्डअनुसार नै महानगरभित्रको सौर्यबत्तीमा लगानी हुने उपसचिव तिमल्सिना बताउँछन् । ‘मापदण्डअनुसार महानगरपालिकाभित्रका सडकमा सरकारको ६० प्रतिशत लगानी हुनेछ । २५ प्रतिशत लगानी महानगरपालिकाले गर्नेछ, बाँकी १५ प्रतिशत लगानी जनताको तर्फबाट हुुनेछ । यही आधारमा लगानी भएको हो,’ उनले भने ।
वैशाखदेखि बत्ती जडान
महानगरपालिकाले माग गरिएका सौर्यबत्तीका सबै विवरण स्थानीय विकास मन्त्रालय पठाइसकेको छ । मन्त्रालयले मागबमोजिमको बजेट निकास गर्न अर्थ मन्त्रालयमा पठाउने योजना बनाएको छ । उपसचिव तिमल्सिनाका अनुसार चैत मसान्तसम्ममा मागबमोजिमको बजेट निकास गर्न अर्थ मन्त्रालयलाई आग्रह गरिनेछ । बजेट निकासा भएलगतै सौर्यबत्ती जडानको काम अघि बढ्नेछ । ‘सौर्यबत्तीका लागि मागबमोजिमको बजेट अर्थ मन्त्रालयमा माग गरिनेछ । सबै काम चैत मसान्तसम्ममा सकिनेछ । वैशाखदेखि बत्ती जडानको काम अघि बढ्नेछ,’ उनले भने ।
करिब २५ किमि सडक सौर्यऊर्जाबाट उज्यालिने
राजधानीका २० देखि २५ किमि सडकमा सौर्यबत्ती जडान हुनेछन् । बत्ती जडानको सम्पूर्ण काम यही आर्थिक वर्षभित्र सकिनेछ । जडान गरिएका सडकबत्ती पाँच वर्षको वारेन्टी हुनेछ । प्रत्येक पोलमा चालसी वाट क्षमताको बत्ती जडान गरिनेछ । उज्यालोमा निभ्ने र अँध्यारोमा बल्न सक्ने गरी बत्ती सेन्सर डिभाइस जडान गरिनेछ ।

﻿अच्युत अर्याल 
‘पशुपतिको किरियापुत्री भवननजिकै चार शिवालय भन्ने ठाउँ छ, हाम्रो संस्थाको क्याम्प त्यहीँ छ, बेलुकी ठ्याक्कै ५ बजे त्यहाँ आइपुग् है । फोटो लिएर आउनु, भोलेन्टियर पास बनाइदिउँला, नत्र भोलि डन्ठेहरूले छिर्न दिँदैनन् नि,’ शिवरात्रिको एक दिनअघि बिहानै हरिले भनेको थियो ।
सानैदेखि समाजसेवामा विशेष रुचि छ मेरो । त्यसमा पनि शिवरात्रिका बेला पशुपति क्षेत्रमा आउने भक्तजनको सेवा गर्ने मौका जुर्दै थियो मलाई । हरिको संस्थाले पशुपति क्षेत्र विकास कोषबाट अनुमति लिएर हरेक वर्ष शिवरात्रि र तीजको बेला पशुपति क्षेत्रमा स्वयंसेवक खटाउने गर्छ ।
अच्युत अर्याल
‘लौ, केटीहरू ल्याउँछु भनेर खुब ठूलो ढाक डिँदै ठियौ ट, केता पो ल्याएको ? हाम्रोमा केताहरू ट पुगेर ल्याइसक्यो नि । ट्यो विकास कोषले यसपालि एकडम ठोरै पास डिएर ल्याको छ भन्ने ट टिमीलाई पनि ठाहा छ नि यार,’ मलाई भोलेन्टियर पास दिन अनकनाउँदै नेवारी लवज भएका हरिको संस्थाको अध्यक्षले मेरै अगाडि हरिसँग भने । देख्तै डरलाग्दा ती अध्यक्षसँग हरिले धेरै नै बढी रिक्वेस्ट गरेपछि मात्र मेरा लागि पास बन्ने भयो । म अत्यन्त धेरै उत्साहित र खुसी थिएँ ।
‘ल भाइ, पास ट बनेर ल्यायो । टर मेलामा घुम्नका लागि भनेर यो पास बनाइडिएको हैन नि, भोलि बिहान चाँडै आइज, अनि लाइन मिलाउने काम गर्, डायाँबायाँ गर्यौ भने मुला पाससास थुटेर घर फर्काइडिन्छु नि म ट,’ जिम गरेर बलिष्ठ बनाएको आफ्नो ज्यान देखाउँदै संस्थाका अध्यक्षले पास हस्तान्तरण गरे ।
शिवरात्रिको दिन बिहानै नुहाएँ । घाँटीमा पास झुन्ड्याएँ । बिहानको पाँचै बजेदेखि गौशालासम्मै भीडभाड भइसकेको रहेछ । त्यसमा पनि पशुपति दर्शन गर्ने एउटा लाइन समेत त्यहाँसम्मै आइपुगिसकेको रहेछ । मलाई भने संस्थाका अध्यक्षले चार शिवालयमै पुग्नु भनेर थर्काएकाले गौशालाबाट क्रियापुत्री भवनतर्फ लम्कें ।
तर, त्यहाँ रहेका प्रहरी र स्वयंसेवक टोलीले कसैलाई पनि त्यहाँभन्दा मुनि जान दिएका थिएनन् । छातीमा झुन्ड्याएको पास देखाउँदा समेत भोलेन्टियरले मलाई प्रवेश गर्न दिएनन् ।
 ‘हैन, यो विकास कोषले पनि कति धेरै पास बाँडेको भन्या । सबैले यो पास लिएर आउँछन् त । ल भाइ, यहाँबाट त पास भए पनि हामी जान दिँदैनौ, तिमी जेसुकै गर ।’ 
मैले लगाएको जस्तै पास लगाएको व्यक्तिले अत्यन्त अपमानजनक ढंगले मलाई भने ।
निराश हुँदै एयरपोर्ट जाने बाटोतिर हिँड्न थालें । भर्खरै मात्र उद्घाटन भएको विद्युतीय शवदाह गृह भएको ठाउँबाट पशुपति क्षेत्र छिर्न खोजें । तर त्यहाँ पनि प्रहरी र भोलेन्टियरको टोलीले रोकिरहेको थिए । यहाँ भने पास देख्ने बित्तिकै भित्र प्रवेेश गर्न दिइयो । खुसी हुँदै चार शिवालयतर्फ अगाडि बढ्दै गर्दा त्यही एउटै पासले मलाई यताबाट छिर्न दिइयो भने गौशालामा चाहिँ त्यही पास हुँदाहुँदै पनि किन मलाई प्रवेश गर्न दिइएन र अपमानजनक व्यवहार गरियो भन्ने प्रश्न मेरो मनमा खेलिरहेको थियो ।
‘ओ भाइ, कटी ढिलो आएर ल्याएको ? यटाबात लाइन मिलाउने है । बेलाइनबात कोही छिर्न खोज्यो भने मुलालाई कठालो समाटेर बाहिर फ्याँकिडिने, कुरो बुझेर ल्यायो नि ?’
अध्यक्ष दाइको कडा निर्देशन बमोजिम गौशालाबाट आएको लाइन मिलाउने कार्यमा सक्रिय भएर लागें । मेरो साथी हरि पनि त्यहाँ थियो, तर त्यहाँ उसले चिनेजानेका अरु धेरै भोलेन्टियर भएकाले उनीहरूसँगै हुन्थ्यो । मबाहेक त्यहाँ धेरै भोलेन्टियरहरू थिए । तर कोही-कोहीले मात्र राम्रोसँग काम गर्दा रहेछन् । अधिकांश भोलेन्टियरहरू आपसमा छिल्लिने, लाइनमा भएका युवतीसँग नजिक हुन खोज्ने, आफ्ना चिने-जानेकालाई सीधै प्रवेश गराउनेजस्ता अवाञ्छित कार्यमा लागेको देखियो । यस्तो कार्यमा केही प्रहरीहरू समेत लागेको देखियो । तर त्यति हुँदाहुँदै पनि निस्वार्थ ढंगले आफ्नो काम गर्ने स्वयंसेवक र प्रहरीहरू पनि धेरै थिए ।
शिवरात्रिमा पशुपति क्षेत्र वास्तवमै पुग्नैपर्ने स्थान रहेछ । यहाँ भक्तजनमात्रै होइन, विभिन्न मानिसहरू आउने गर्दा रहेछन् । बाबाजीहरूको छुट्टै रौनक त छँदै छ, त्यसमा पनि कसैको मतलब नभएका बौलाहा, रमाइलो गर्न मात्र आएका रमिते, नशामा लट्ठिन गाँजा खोज्दै हिँडेका युवायुवती, भर्खरै आफन्त गुमाएका मलामी, सहयोग गर्न आएका स्वयंसेवक र अन्य विभिन्न किसिमका मानिसको संयोजन रहेछ शिवरात्रि मेला ।
लाइन मिलाउँदामिलाउँदै म अगाडि बढ्दै गएछु । भक्तजनहरू पनि विभिन्न किसिमका थिए, कोही बेला-बेला ‘जय भोले’ भन्दै ठूलो स्वरमा कराउँथे त कोही चाहिँ ‘किन लाइन सरेन’ भनेर हामी स्वयंसेवकलाई नै सराप्ने गर्दथे । कोही भने लाइनमा फलानो छिर्यो, किन छिर्न दिएको भनेर उफ्रन्थे । तथापि मलाई अत्यन्त रमाइलो लागिरहेको थियो ।
अलिकति अगाडि भोलेन्टियरबीचको ग्याङ फाइट पनि हेर्न पाइयो । दुई छुट्टाछुट्टै संस्थाबाट आएका भोलेन्टियरबीच हानाहान परेको थियो । एउटा संस्थाको केटा भोलेन्टियरले अर्को संस्थाको केटी भोलेन्टियरलाई जिस्काएको निहुँ रहेछ । धन्न प्रहरीले समोतर नियन्त्रणमा लिएपछि सामान्य अवस्था आयो ।
त्यसपछि जुत्ता-चप्पल कक्षको अगाडि पुगें । यो कक्ष सञ्चालन गर्ने जिम्मेवारी एउटा स्थानीय युवा क्लबलाई दिइएको रहेछ । हेर्दा पढे-लेखेका लाग्ने भोलेन्टियरहरूले पनि घिन नमानीकन भक्तजनको जुत्ता बोकेको देख्दा अत्यन्त खुसी लाग्यो । त्यतिका धेरै भक्तजनका जुत्ता-चप्पल अत्यन्त व्यवस्थित तरिकाले नम्बर मिलाएर फेरि फिर्ता गर्ने अत्यन्त व्यवस्थित प्रणाली बनाइएको थियो । यो संस्थाले विगत धेरै वर्षदेखि यो कार्य गर्दै आएकाले यसमा निपुणता हासिल गरेको रहेछ ।
यसैबीच एकजना व्यक्तिले आफ्नो पछाडि दुई महिलालाई लिएर बेलाइनबाटै मन्दिर प्रवेश गर्न खोजेको दृश्य देखियो । म अगाडि बढेर प्रतिरोध गरें ।
‘चिनिस् मलाई ? पुलिसको सई हुँ म । मेरो मान्छेलाई रोकिस् भने, तँलाई पनि म के गर्न सक्छु थाहा छ नि, अहिले नै पाकेटमार भनेर भित्र हाल्छु नि फेरि,’ परिचयपत्र देखाउँदै उसले सानो स्वरमा मलाई थर्कायो ।
अरु सब क्षेत्रमा त पावरको प्रयोग भयो भयो, नेपालमा भगवानको भक्तिमा समेत पावर प्रयोग हुँदोरहेछ भन्ने कुरो थाहा भयो । बेफ्वाँकमा पाकेटमार बन्नु थिएन मलाई, त्यसैले सो व्यक्तिले आफ्ना मान्छेहरू बेलाइनबाटै भित्र प्रवेश गराए पनि म लाचार भएर टुलुटुलु हेर्न बाध्य भएँ ।
तर, ५० मिटर अगाडि बढेपछि भने ती सई रोकिन बाध्य भए । भोलेन्टियरले रोक्दा त्यहाँ पनि उनले मलाई जस्तै गरेछन् । तर त्यहाँ त भोलेन्टियरहरूको संख्या धेरै थियो । सबै मिलेर नारा लगाउन थालिहाले । ठूलो बबाल हुने स्थिति आएकाले बिचरो सइ निन्याउरो मुख लगाउँदै आफ्ना मान्छेहरूसहित फर्कन बाध्य भए ।
यस्तैमा एकजना महिला भक्तजनको पर्स बाँदरले खोसेर नजिकै रहेको मन्दिरमाथि चढ्यो । ती महिलाले प्रहरी र भोलेन्टियरसँग आफ्नो पर्स फिर्ता लिइदिन आग्रह गरिन् । तर, माथि रहेको बाँदरबाट पर्स फिर्ता लिने आँट कसैसँग थिएन । बाँदरले खानेकुरा छ कि भनेर पर्स टोक्दै सबै पैसा र कागजपत्रहरू मन्दिरमाथिबाट एक-एक गर्दै खसे ।
सबैतिर भीड, माइकमा मान्छे हराएको सूचना र पाकेटमारदेखि सावधान भनिँदै गरेको हल्ला, रंगी-विरंगी स्वयंसेवक, दर्शन गर्ने भन्दा गराउनेको भीड, जोगी र गाँजा माग्नेको मोलमलाई, कतै अभिभावकसँग छल्लिएर रोइरहेका बालकहरू, ड्युटी कहिले सकिएला भन्दै एकातिरको कुनामा बसिरहेका प्रहरी, कसैको केही खोस्न पाइन्छ कि भनेर सिकारी नजरले हेरिरहेका बाँदर र अन्य सबै पात्रलाई हेर्दै जिल्ल परिरहेको थिएँ म ।
‘हेलो, प्रसाद खाने हो ?’
कुनै अर्कै संस्थाको केटी भोलेन्टियरले सुरिलो स्वरमा मलाई भनिन् । कुनै केटीले आफैं अगाडि बढेर मसँग बोलेको पहिलोपटक थियो त्यो । भोलेनाथको सेवा गर्न आएकाले उनले नै केही सेटिङ मिलाउन लागेजस्तो लाग्यो ।
‘हुन्छ, प्रसाद भनेपछि किन नखाने ।’
मक्ख पर्दै उनले दिएको सानो लड्डु क्वाप्प मुखमा हालें, उनीचाहिँ प्रसाद बाँड्दै अन्यत्र लागिन् । एकै छिनमा मलाई हाँसौं हाँसौं, रोउँ-रोउँ जस्तो लाग्न थाल्यो । अरु सबै फनफनी घुमिरहेका र सबैले मलाई नै हेरिरहेको जस्तो लाग्न थाल्यो । मेरा सबै अंग खुट्टा निदाएको बेलाझैं मेरो नियन्त्रणभन्दा बाहिर गएका जस्तो लाग्न थाल्यो ।
त्यसपछि हरिको संस्थाको अध्यक्षले ‘मामपाका, हाम्रो संस्थाको बेइज्जट गडेर ल्याउने’ भन्दै मेरो गालामा चड्काएकोसम्म याद छ । त्यसपछि के भयो केही पनि याद रहेन मलाई ।
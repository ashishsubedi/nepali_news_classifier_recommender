
﻿
ठमेलको एक होटेलमा एमाओवादी मन्त्रीसहित बसेको स्थायी समिति बैठक । तस्वीर सौजन्य: प्रचण्डको सचिवालय
१३ माघ, काठमाडौं । एकीकृत नेकपा माओवादीले पार्टीको तर्फबाट सरकारमा सहभागी मन्त्रीहरुको काम सन्तोषजनक नभएको निष्कर्ष निकालेको छ । सरकारमा सहभागी एमाओवादीका मन्त्रीहरुले पनि जनअपेक्षा अनुसारको काम गर्न नसकेको स्वीकार गरेका छन् ।
मन्त्रीहरुको काम कारवाहीको समिक्षा गर्न मन्त्रीहरुसहित एमाओवादी स्थायी समितिको बैठक दुई दिनयता जारी छ । बुधबार विहान ठमेलको एक होटेलमा बसेको बैठकपछि सन्चारकर्मीसँग कुरा गर्दै एमाओवादी उपाध्यक्ष नारायणकाजी श्रेष्ठले मन्त्रीहरुको काम सन्तोषजनक नभएको बताए । तर, तत्काल मन्त्रीहरुलाई सरकारबाट फिर्ता नबोलाउने उनले स्पष्ट पारे ।
श्रेष्ठका अनुसार अझै ३ जना मन्त्रीहरुले बोल्न बाँकी रहेकाले बैठक बिहीबार बिहान पनि बस्नेछ । सबैले बोलिसकेपछि पार्टी अध्यक्ष प्रचण्ड र उपाध्यक्ष श्रेष्ठले आवश्यक निर्देशन दिने उनले जानकारी दिए ।

﻿नयाँ पत्रिकाकाठमाडौं, १ माघ
विरोधमा मन्त्रालयकै कर्मचारी
देश संघीय संरचना कार्यान्वयनमा अघि बढिरहेका वेला सरकार अञ्चलका आधारमा ‘इम्बोस्ड नम्बर प्लेट’ लागू गर्ने तयारीमा लागेको छ । हालको हस्तलिखित नम्बर प्लेटलाई विस्थापन गरी डिजिटल प्रविधिको नम्बर प्लेट सुरु गर्न लागिएको हो । करिब दुई वर्षपछि सो योजना लागू हुनेछ ।
भौतिक पूर्वाधार तथा यातायात मन्त्रालयले इम्बोस्ड नम्बर प्लेट छपाइका लागि टेन्डर प्रक्रिया अघि बढाएको छ । तर, अहिले अञ्चलका आधारमा वितरण हुने नम्बर पछि प्रयोग नहुने भन्दै मन्त्रालयकै कर्मचारीले विरोध गरेका छन् ।
संघीयता लागू गर्नका लागि सरकारले सबै ऐनकानुन संशोधन गरी गृहकार्य गर्न निर्देशन दिइसकेको छ । त्यसविपरीत यातायात मन्त्रालयले पछि सरकार र सेवाग्राही दुवैलाई समस्या हुने गरी सिस्टमको चिपसहितको इम्बोस्ड नम्बर प्लेट छपाइको टेन्डर प्रक्रिया अघि बढाएको हो ।
‘संघीयता लागू भएपछि अञ्चलका आधारमा नम्बर प्लेटको वितरण हास्यास्पद हुन्छ,’ मन्त्रालयकै एक कर्मचारी भन्छन्, ‘तर अहिले १४ अञ्चलका आधारमा इम्बोस्ड नम्बर प्लेट छपाइका लागि सक्रियता देखाइएको छ ।’ठेकेदारको दबाबमा अञ्चललाई मान्यता
भारतलगायत धेरै संघीय देशले प्रदेशका आधारमा नम्बर प्लेट वितरण गर्दै आएका छन् । नेपालमा पनि संघीयता लागू भएपछि प्रदेशकै आधारमा नम्बर प्लेट दिइने निश्चित छ । यो कुरा बुझेरै पनि केही ठेकेदारहरूको दबाबमा मन्त्रालयले अञ्चलको आधारमा महँगो प्रविधिको नम्बर प्लेट छपाइको काम अघि बढाएको स्रोतको दाबी छ ।बनिसकेको प्लेट परिवर्तन गर्न सकिन्छ : प्रवक्ता
यातायात व्यवस्था विभागमा प्रवक्ता वसन्त अधिकारी भने अहिले अञ्चलका आधारमा टेन्डर प्रक्रिया अघि बढाइए पनि पछि त्यसलाई प्रदेशका आधारमा वितरण गर्न सकिने दाबी गर्छन् । तर, त्यसो गर्दा सर्वसाधारणले केही वर्षमै नम्बर प्लेट परिवर्तन गर्नुपर्ने हुन्छ । जसमा सवारीधनीलाई आर्थिक भार पर्ने देखिन्छ ।एउटा नम्बर प्लेटको तीन हजार 
इम्बोस्ड नम्बर प्लेट लागू भएपछि एउटा नम्बर प्लेटको कम्तीमा तीन हजार रुपैयाँ पर्छ । नयाँ नम्बर प्लेटका लागि सरकारले बुट सिस्टममा आधारित टेन्डर प्रक्रिया अघि बढाएको छ । जसमा सबैभन्दा कम रेटमा नम्बर प्लेट छपाइको काम गर्नेले टेन्डर पाउँछन् ।
तर, सुरक्षाका नाममा उच्च स्तरका प्रविधि जडान हुनुपर्ने प्रावधान राखिएको छ । जसले गर्दा नम्बर प्लेट धेरै महँगो पर्नेछ । मन्त्रालयका एक कर्मचारीका अनुसार आफूनिकट कम्पनीलाई टेन्डर दिलाउन त्यसरी ‘स्पेसिफिकेसन’ बनाइएको छ ।टेन्डरको पैसा सर्वसाधारणबाट असुलिने
बुट सिस्टमबाट टेन्डर अघि बढाइएकोमा यसमा सरकारको लगानी पर्दैन । टेन्डर जित्ने कम्पनीले नै लगानी गरी सर्वसाधारणबाट पैसा लिन्छ । यातायात विभागको टेन्डरमा पाँच वर्षपछि उसले सरकारले प्रोजेक्ट फिर्ता दिने कुरा उल्लेख छ ।डिजिटल प्लेटका लागि डिजिटल गेट
इम्बोस्ड नम्बर प्लेट निकाल्न नमिल्ने खालको हुन्छ । गाडी र मोटरसाइकलमा चिप प्रयोग हुन्छ । सोही चिपका आधारमा गाडीको सूचना स्वत: ट्राफिक प्रहरीले डिजिटल प्रविधिबाट लिन सक्छ । यसका लागि राजमार्ग तथा नाकामा डिजिटल गेट राखिनेछन् ।
चिप ट्यागमा हुने एन्टेनाबाट स्वत: रेकर्ड ट्राफिक कार्यालयमा आउँछ । तर, सो चिप कार्ड र एन्टेना अत्याधुनिक हुनुपर्ने प्रावधान छ । रेडियो फ्रिक्वेन्सी आइडेन्टिफिकेसन (आरएफआइडी) सिस्टम आइटी क्षेत्रमा काम गर्ने विश्वका उत्कृष्ट कम्पनीले पनि गर्न नसकिने प्रावधान राखिएको छ ।

﻿
२९ पुस, काठमाडौं । भूकम्प गएको साढे ९ महिना वितिसकेको छ । तर, सरकारी बेवास्ताका कारण अझै पनि चिसोमा बस्न बाध्य छन्, भूकम्प पीडित । वर्षातमा रुझेर बसेका पीडितहरु अहिले चिसोमा काँपेर बसिरहेका छन् ।
पुसको चिसोमा काँपेर बसिरहेका सिन्धुपाल्चोकका भूकम्प पीडितलाई ट्याग नेपालले न्यानो कपडा वितरण गरेको छ । गुम्बा गाविसमा ९ बोरा कपडा वितरण गरेको ट्याग नेपाल ट्रेकिङ एक्स्पिडिसनका प्रबन्ध निर्देशक गोबिन्द गुरुङले जानकारी दिए ।
ट्याग नेपालको स्वीट्जरल्यान्ड पार्टनर निकोलास बोसार्डले भूकम्प पीडितलाई न्यानो कपडा उपलब्ध गराएका हुन् । उनले गुम्बा गाविसमा आफै पुगेर कपडा वितरण गरेको गुरुङले बताए । ज्याकेट, स्वीटर, थर्माकोट, हुक्स लगायतका तातो कपडा पाएपछि स्थानियहरु निकै खुशी भएको उनको भनाई छ ।

नौ बोरा कपडामध्ये तीन बोरा बच्चाहरुको थियो । कम्पनीका अनुसार झण्डै २५० घर परिवारलाई कपडा वितरण गरियो । बोसार्डलाई गाईड आङ पासाङ शेर्पाले कपडा वितरणमा सहयोग पुर्‍याएका थिए । कपडा वितरण गर्न ट्याग नेपालका गुरुङ र तेन्डी शेर्पा पनि पुगेका थिए ।
बोसार्डले यसअघि पनि भूकम्प पीडितलाई साढे ४ लाख रुपैयाँ सहयोग गरेका थिए । ट्याग नेपालले भूकम्पपछि विभिन्न विदेशी दातासँग सहयोग मागेर ७ जिल्लामा सहयोग गरिसकेको गुरुङले बताए ।
‘धेरै भूकम्प पीडितले सरकारी सहयोगको अपेक्षा गरि बसेका छन्, सरकारको त्यहाँ उपस्थिती नै छैन’ गुरुङले भने- ‘त्यति धेरै सहयोग आएको छ, यस्तो जाडोमा पनि सरकार के हेरेर बसेको छ ?, सरकार पीडितप्रति उदासिन बन्नु हुँदैन ।’

ट्याग नेपालले भत्किएको पुल समेत बनाइदिन लागेको गुरुङले बताए । यसका लागि स्वीस एम्बेसीसँग कुरा भइरहेको उनले सुनाए । भूकम्पले पुल भत्किँदा त्यहाँका स्थानियले धेरै दुःख पाइरहेका छन् ।
यसैगरी ट्याग नेपालले लमजुङको हुलहुले गाविसको श्री प्रभाव शान्तीपूर्ण माध्यमिक विद्यालयमा ५ लाख सहयोग गर्ने भएको छ । यसैगरी लमजुङकै देउजोङ थोक बाँझाखेतमा गाउँका सबैभन्दा गरिव ५ परिवारलाई डेढ लाख रुपैयाँ दिने घोषणा गरिसकेको गुरुङले बताए ।
ट्याग नेपालले पर्यटन व्यवसायसँगै समाज सेवा पनि गर्दै आइरहेको छ । कम्पनीले विभिन्न समयमा विभिन्न ठाउँमा सक्दो सहयोग गर्दै आइरहेको । यो कार्यलाई निरन्तरता दिने गुरुङले दाबी गरे । ‘हामीले कमाएर मात्र हुँदैन, समाजको सेवा गर्न पनि चुक्न हुँदैन’ उनको भनाई छ ।
              
तस्वीर सौजन्य : ट्याग नेपाल

﻿
२ मंसिर, रौतहट । सरकारले राष्ट्रपति तराई मधेस चुरे संरक्षणको नाममा करोडौं रुपैयाँ खर्च गरिरहेको छ । तर चुरे मै दिनहुँ बस्ती विस्तार हुँदा पनि सरकारी निकाय मौन बनेको छ ।
प्रसंग हो रौतहटको उत्तरी क्षेत्रको । चन्द्रनिगाहपुर बजारभन्दा पश्चिम उत्तर झण्डै ८ किलोमिटर हिँडेपछि चुरेको फेंद भोलेन्टार गाउँमा पुग्दा देख्न सकिन्छ विनाश लिला ।
जिल्ला वन कार्यालयकाअनुसार यहाँको पूरै बस्ती वन फडानी गरेर अवैध रुपमा बसेको छ । यति कुराको जानकारी हुँदा हुँदै पनि जिल्ला वन कार्यालय चुपचाप छ ।
बुधबार प्रमुख जिल्ला अधिकारीसहित वन कार्यालयका प्रमुख तथा सुरक्षा निकायसहितको टोली चुरेको अनुगमन गर्न भोलेन्टार गाउँ पुग्यो । अनुगमन टोलीले चुरे क्षेत्रमै गैरकानूनी रुपमा घर बनाउँदै गरेका दुई जनालाई रंगेहात फेला पनि पार्‍यो । तर, कारबाही नगरी छाडिदियो ।
वन रक्षकहरुले केही क्षण उनीहरुलाई नियन्त्रणमा लिए पनि अधिकृतहरुले कारवाही गर्ने आँट नै गरेनन् । कारण बुझुदा थाहा भयो गाउँमा निगरानी गर्न पुग्ने वन कर्मचारी नै बेलाबखतमा यो अबैध बस्तीका बासिन्दाबाट खेदिने रहेछन् । त्यसकै डरले वनका कर्मचारीहरुले रंगेहात फेला परेका विजय लामा र राम लामालाई कारबाही नगरी छाडिदिए ।

साना कर्मचारीको मनोबल खस्कियो
मकवानपुरको छतिवनबाट चुरे क्षेत्रमा नयाँ घर बनाउन आएका थिए विजय लामा र राम लामा । उनीहरुलाई सुरक्षाकर्मीले केहीबेर नियन्त्रणमा लिए पनि वन अधिकृत दीर्घप्रसाद कोइरालाले चौबिस घण्टा भित्र घर भत्काउनु भन्ने सामान्य आदेश दिएर छाडियो ।
प्रतिबन्धीत क्षेत्रमा रहेको बस्तीमा वन कार्यालयको पहुँच तथा निगरानी नहुनु तथा पक्राउ परेका व्यक्तिहरुलाई पनि फितलो कारवाही गरिनुले कतिपय साना कर्मचारीको समेत मनोबल खस्केको कर्मचारीहरु बताउँछन् ।
जिल्ला वन कार्यालयका एक कर्मचारीले भने, ‘हाकिमहरु यसैगरी निरीह बन्दा चुरे क्षेत्र मासिँदै गएको छ र बस्ती बसिरहेको छ । प्रतिबन्धित क्षेत्रमा अवैधरुपमा घर बनाउनेलाई कारवाही गर्न नसक्दा भोलिका दिनमा एउटा रेन्जर र दुईजना वन रक्षकले घर भत्काउन र रुख कटान रोक्न सक्दैन ।’
कर्मचारीहरुका अनुसार भालुखोपदेखि बाग्मती पौराईसम्म बसेका झण्डै दश हजार घर धुरी र ४० हजार जनसंख्यालाई हटाउन चुनौति छ । २० वर्ष अघिदेखि मकवानपुर, सिन्धुली, काभ्रे लगायतका जिल्लाबाट आएका व्यक्तिहरुले चुरे फेदमा वन फडानी गरेर भोलेन्टार, अरुणबस्ती, मोरङ्गे, हिलेखोला, महादेवडाँडा लगायतका बस्ती बसालेका छन् ।
भालुखोपदेखि बाग्मती पौराईसम्म बसेका झण्डै दश हजार घर धुरी र ४० हजार जनसंख्यालाई हटाउन चुनौति छ
सरकारी निकायका उच्च अधिकारीहरु विरलै रुपमा पुग्ने रौतहटको भोलेन्टारमा वन कार्यालय र सम्बन्धीत निकायले कडा कारवाही गर्न नसक्दा नै यो क्षेत्र रौतहटको सबैभन्दा बढी वन अतिक्रमण भएको क्षेत्र बनेको कर्मचारीहरु बताउँछन् ।
रौतहटमा कुल २९ हजार ४ सय हेक्टरमा फैलिएको वनमध्ये २ हजार ७०० हेक्टर वन अतिक्रमणको चपेटामा परेको छ । सोमध्ये पनि आठ सय हेक्टर वन भोलेन्टारमा मात्रै अतिक्रमित छ ।
यसबाट के आशंका पैदा हुन्छ भने चुरे संरक्षणको नाममा सरकारले गरिरहेका काम कागजमामात्र सीमित र बजेट कोठे बैठक र महंगा होटलहरुमा गरिने गोष्ठीमै बढी खर्च भएको त छैन ?
वन अधिकृत भन्छन्- अतिक्रमण हटाउन एक बटालियन सुरक्षाकर्मी चाहिन्छ
जंगलको मलिलो माटोमा उब्जनी बढी हुने, जग्गा सित्तैमा भोग चलन गर्न पाइने, महंगा काठहरु प्रयोग गर्न पाइने र सरकारी निकायले आँखा चिम्लने भएका कारण नै चुरेतर्फ मानिसहरु आकर्षित हुने गरेका छन् ।

जंगलहरु खेतबारीमा परिणत हुँदा र वनका रुखहरु अनधिकृत रुपमा घरमा प्रयोग हुँदा समेत वन अधिकृतले कारवाही गर्न सकेका छैनन् ।
वन अधिकृत दीर्घप्रसाद कोइरालाले धेरैपटक प्रयास गर्दा पनि बस्ती हटाउन नसकेको बताए ।
‘अनुगमन आएका बेला व्यक्तिलाई बल प्रयोग गरी कारवाही गर्दा नकारात्क सन्देश जान्छ,’ वन अधिकृत कोइरालाले भने, ‘विभिन्न कालखण्डमा फरक क्षेत्रबाट आएका व्यक्तिहरुले बसाएको यो बस्ती चुरे क्षेत्रका लागी महाकाल हो ।’
अतिक्रमण हटाउन एक बटालियन सुरक्षाकर्मीका साथै पाँच करोड रकम विनियोजन हुनुपर्ने वन अधिकृत कोइराला बताउँछन् ।
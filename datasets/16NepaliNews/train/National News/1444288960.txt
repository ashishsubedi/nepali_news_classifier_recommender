
﻿रुपान्तरित ब्यवस्थापिका संसदमा प्रतिनिधित्व गर्ने साना दलहरु नयाँ सरकारको नेतृत्व कस्ले गर्ने भन्ने बिषयमा विभाजित देखिएका छन्। रिपोर्टर्स क्लबमा बुधबार साक्षात्कारमा नेकपा मालेका महासचिव सीपी मैनालीले  तीन ठूला दल मिलेकै कारण मुलुकले संविधान पाएको र अब संविधान कार्यान्वयनको चुनौति रहेकोले तीन दलले मिलेरै सरकार बनाउनु पर्ने आवश्यकता औंल्याए।
 
उनले भने, &#39;प्रधानमन्त्री सुशील कोइरालाले नै एमाले अध्यक्ष केपी ओलीको नेतृत्वमा सहमतिको सरकार गठन गर्ने विषयमा भद्र सहमति भएको हो भन्नु भएको छ। त्यसैले, हामी त्यो भद्र सहमतिको पक्षमा छौं। भद्र सहमति अनुसार नै एमाले अध्यक्ष केपी ओलीको नेतृत्वमा सहमतिको सरकार बन्नु पर्छ।&#39; 
 फेरि पनि कांग्रेसकै नेतृत्वमा सरकार गठन गर्ने कुरा स्वीकार्य नभएको स्पष्ट पार्दै भने, &#39;भद्र सहमति तोड्नेले देश बिगार्छ, त्यसैले हामी त्यसको पक्षमा छैनौं।&#39;
 
राष्ट्रिय जनमोर्चाका अध्यक्ष चित्रबहादुर केसीले नेपालको सार्वभौमसत्ता, अखण्डतामा सौदाबाजी गर्नेको विपक्षमा आफ्नो पार्टी उभिने स्पष्ट पारे। उनले बहुमतीय सरकार गठनको प्रक्रिया सुरु भएर उम्मेदवारहरु मैदानमा आएपछि निर्णय लिने बताए। राप्रपा नेपालका दिलनाथ गिरीले मुलुकमा धेरै समस्या विद्यमान रहेकोले संविधान बनाउने दलहरु एक भएर सरकार बन्नु पर्ने बताए।
 
नेकपा संयूक्तका संसदीय दलका नेता जयदेव जोसीले १६ बुँदे सम्झौताको बेला भएको भद्र सहमतिकै आधारमा नयाँ सरकार गठन गर्नु पर्ने भन्दै बहुमतीय प्रक्रियाबाट सरकार गठन गर्दा पनि तीन दल मिलेरै सरकार बनाउनु पर्ने बताए। उनले नेपालमा अनावश्यक हस्तक्षेप गर्ने विदेशी शक्तिलाई पराजित गर्न र मुलुकको समृद्धिकोलागि अझै धेरै बर्ष दलहरु मिलेर जानु पर्ने आवश्यकता औंल्याए। संघीय लोकतान्त्रिक मोर्चाका नेता राजकिशोर यादवले आफूहरु अहिलेको संविधानका विरुद्ध आन्दोलनमा रहेकोले यही संविधान अनुसार बन्ने सरकार गठन प्रक्रियामा आफूहरु सहभागि नहुने स्पष्ट पारे। उनले संविधान संशोधन गरेर आफूहरुको माग सम्बोधन भएमात्रै सरकार निर्माण प्रक्रियामा सहभागि हुने बताए।
 
राष्ट्रिय जनमुक्ती पार्टी लोकतान्त्रिकका शिवलाल थापाले संविधान जारी गर्दा जस्तै विदेशीको हस्तक्षेप विरुद्ध लड्दै मधेस आन्दोलनलाई सम्बोधन गरेर संविधान कार्यान्वयन गर्न तीन दलले मिलेर सरकार गठन गर्दा राम्रो हुने धारणा राखे। उनले भने, &#39;हामीले तीन दललाई भद्र सहमति अनुसार अघि बढ्नुस भनेका छौं। बहुमतीय प्रक्रियामा आए नीति तथा कार्यक्रम हेरेर समर्थन गर्ने निर्णय गर्छौं।&#39; 
 
नेपाली जनता दलका हरिचरण साहले देशलाई अहिलेको संकटपूर्ण अवस्थामा तीन दलले पुर्याएकोले उनीहरु नै मिलेर संकटबाट निकाल्नु पर्ने बताए। संघीय लोकतान्त्रिक राष्ट्रिय मञ्च थरुहट की रुक्मिणी चौधरीले  सहमतिको आधारमा सरकार बन्नै नसक्ने भन्दै आफूहरुको मागलाई नीति तथा कार्यक्रममा समेट्ने दलको पक्षमा मतदान गर्ने बताइन्। थरुहट तराई पार्टी नेपालका गोपाल दहितले संविधान जलाउने पार्टी भएकोले आफू यो संविधान अनुसार हुने सरकार निर्माण प्रक्रियामा आफूहरुको सहभागिता नरहने स्पष्ट पारे। 

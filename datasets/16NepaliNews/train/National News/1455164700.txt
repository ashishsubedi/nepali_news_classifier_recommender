
﻿
भ्रष्टाचारको तह र रूपअनुसार विभिन्न प्रकृतिका हुन्छन् । ती रूप, तह र प्रकृतिलाई अनेकौँ कोणबाट विश्लेषण र वर्गीकरण गरिन्छ । आर्थिक हैसियतका आधारमा मूलत: ‘ठूला र साना’ भ्रष्टाचारका रूपमा व्याख्या विश्लेषण गरिएको छ । संस्थागत रूपमा ठूला आयोजना तथा कार्यालयको प्रयोजनका लागि आवश्यक पर्ने वस्तु तथा सेवा खरिद–बिक्री गर्दा गरिने भ्रष्टाचारलाई ठूला भ्रष्टाचारका रूपमा लिइन्छ । यस्ता भ्रष्टाचारमा संस्थाका जिम्मेवार अधिकारी सबै फाइदामा हुने भएकाले यस्तो भ्रष्टाचारको सूचना बाहिर आउन कठिन हुन्छ । यस्तो भ्रष्टाचार नीति तर्जुमा तहदेखि कार्यान्वयन तहसम्म मिलाएर गरिन्छ । यसमा मन्त्री, सचिव, योजना प्रमुखलगायत ठेकेदारहरूको संलग्नता हुन्छ । र, यो भ्रष्टाचार जोखिमपूर्ण पनि हुन्छ । साथै यस्तो भ्रष्टाचार समाजमा प्रतिष्ठित व्यक्तिहरूकै संलग्नतामा हुन्छ ।
त्यसैगरी, साना भ्रष्टाचार सेवाप्रवाह तहमा घट्ने गर्छ, जसमा तल्लो तहका कर्मचारीको संलग्नता बढी नै हुन्छ । यसमा सेवा दिने कर्मचारी तथा बिचौलियाको संलग्ता हुन्छ । यस्तो भ्रष्टाचारमा सामान्य नागरिक बढी नै प्रताडित हुन्छन् । उनीहरूलाई सरकारी कर्मचारीको दस्तखत किन्न बाध्य पारिन्छ । घुस नदिई सरकारी कर्मचारीबाट सेवा पाइन्न भन्ने आमनागरिकको बलियो धारणा बनेको छ । नेपालमा देखिएका ठूला र साना भ्रष्टाचारलाई थप स्पष्ट पार्न चलनचल्तीमा १० प्रकारका भ्रष्टाचार हुने गरेका छन् । यस्ता भ्रष्टाचारले हरेक क्षेत्रलाई गाँजेको छ । त्यसैले यस प्रकृतिका भ्रष्टाचारविरूद्ध सबै क्षेत्रबाट पहल र पैरवी हुनु जरुरी छ ।

नीतिगत भ्रष्टाचार सरकारको उच्चस्तरमा हुने भ्रष्टाचार हो । ऐन, नियम, कार्यविधि तथा निर्देशिका संशोधन वा तर्जुमा गरेर यस्तो भ्रष्टाचार गरिन्छ । त्यसैकारण, केही वर्षयता सचिवस्तरीय निर्णय गर्दा हुने काम पनि मन्त्रीस्तरीय निर्णयबाट हुन थालेको छ । नीतिगत भ्रष्टाचार दीर्घ रोगको अवस्था हो । यसरी सार्वजनिक सम्पत्ति परिचालन, निजीकरण, सार्वजनिक खर्चको कार्यविधि निर्धारण तथा व्यवस्थापनजस्ता क्षेत्रमा भ्रष्टाचार हुने गर्छ । विभिन्न अपराधमा संलग्न व्यक्तिहरूको सम्पत्ति फिर्ता गर्नु, निजीकरणका नाउँमा चलिरहेका राष्ट्रिय उद्योगहरू बाँसबारी छालाजुत्ता कारखाना तथा हरिसिद्धि इँटाटायल कारखाना कौडीको भाउमा निजी व्यापारी समूहलाई बिक्री गर्नु, खेतान समूहको आर्थिक अपचलनको मुद्दा फिर्ता लिनु, समानुपातिक सांसद पदको शंकास्पद खरिद–बिक्री हुनु नीतिगत भ्रष्टाचारका उदाहरण हुन् ।
निर्देशात्मक भ्रष्टाचार माथिल्लो तहको आदेश वा निर्देशनमा तल्लो तहबाट हुने भ्रष्टाचारको रूप हो । अर्थात्, सार्वजनिक क्षेत्रको माथिल्लो तहमा बसेका व्यक्तिबाट तल्लो निकाय वा कनिष्ट अधिकृतमार्फत गराइने किसिमको भ्रष्टाचार हो । यस्तो भ्रष्टाचार गर्न प्रोत्साहित गरी निर्देशन दिने उच्च अधिकृत लिखित रूपमा कतै देखा पर्दैनन् । साथै आफैँ यस्तो कार्यमा संलग्न भएको हत्तपत्त देखिँदैन । यस्तो निर्देशन दिने हैसियतका सरकारी अधिकारीले मातहतका अधिकृत वा कनिष्ट कर्मचारीलाई दबाब दिएर काम गराउँछन् । केही गरी भ्रष्टाचार गर्ने व्यक्ति पक्राउ परिहाल्यो भने त्यस्तो निर्देशन दिने अधिकारी उसलाई बचाउन संरक्षकको भूमिका निर्वाह गर्छन् । यस किसिमको भ्रष्टाचार कार्यालयमा सरुवा भई आउने कार्यालय प्रमुख वा विभागीय मन्त्रीले आफूमातहतका कर्मचारीलाई महिना वा हप्तावारी उठाउने कार्यमा प्रयोग गर्छन् ।
सरकारी निकायमा हुने ‘सेवा तथा वस्तु’को खरिद प्रक्रियामा ‘खरिद गर्ने निकाय’ र ‘खबरदारी गर्ने निकाय’को मिलेमतोमा गरिने भ्रष्टाचार सहभागीमूलक भ्रष्टाचार हो । रक्तचन्दन तथा सुपारी निकासी–पैठारी, उच्च स्वास्थ्य शिक्षामा विद्यार्थी भर्नाको कोटा निर्धारणलगायत वन पैदावार निकासी–पैठारी यस्तो भ्रष्टाचारका गतिला उदाहरण हुन । यस्तो भ्रष्टाचार रोक्न र खबरदारी गर्ने उद्देश्यले स्थापना भएका निकाय नै संलग्न हुने सम्भावना रहन्छ । यसप्रकारको भ्रष्टाचारको आयतन ठूलो हुनुका साथै सेटिङ नै मिलाएर भ्रष्टाचार गरिन्छ ।

विकास निर्माण योजनामा भ्रष्टाचार गर्न यसमा संलग्न व्यक्तिहरू योजना निर्माण तथा तयारीको सुरुदेखि नै वातावरण बनाउँछन् । यसमा ‘सेवा र वस्तु’ खरिद गरिने व्यक्ति तथा संस्थासँग मिलेर उनीहरूका लागि अनुकूल कागजात तयार गरिदिन्छन् । यस्तो भ्रष्टाचारमा कागजी रूपमा ‘दुरुस्त’ मिलाइएको हुन्छ । विशेष गरी यस किसिमको भ्रष्टाचारले विकास निर्माणको ‘परिणाम’ र ‘गुणस्तर’मा प्रहार गर्छ । उदाहरणका लागि विद्युत् प्राधिकरणको गुणस्तरहीन ट्रान्सफर्मर खरिद तथा प्रहरीका लागि सुडान हयितार खरिद प्रकरण पर्छ ।
आपराधिक क्रियाकलापबाट सम्पत्ति आर्जन गर्ने व्यक्ति वा समूहलाई संरक्षण गर्नु आपराधिक भ्रष्टाचार हो । यस्तो आपराधिक भ्रष्टाचार राजनीतिक दलका नेता, प्रहरी अधिकृत र उच्चतहका प्रशासनिक व्यक्तिबाट मात्र सम्भव हुन्छ । यस किसिमको भ्रष्टाचार निश्चित समय तथा स्थानका भन्सार, कर तथा राजस्व कार्यालय तस्करका लागि सामान ओसार–पसार गर्न ‘लाइन खुलाएर’ गरिन्छ । यस्तो अपराध विशेष गरी भन्सार नाका र राजस्व असुलीका लागि ‘सेटिङ मिलाई’ गरिन्छ । यसमा प्रहरी, कर्मचारी, दलका प्रतिनिधिलगायत पत्रकारसमेत संलग्न हुने गरेको पाइएको छ । अन्तत: भ्रष्टाचारमा लिप्त कर्मचारी अपराधी समूहका लागि ‘कारिन्द’ बन्ने भएकाले मुलुकको सार्वजनिक प्रशासन अपराधीको नियन्त्रणमा पुग्ने सम्भावना प्रचुर हुन्छ ।

राजनीतिक तथा प्रशासनिक उच्चतहका व्यक्तिलाई सेवा तथा वस्तु खरिद गर्दा सहजै प्राप्त हुने निश्चित प्रतिशतसहितको आम्दानी यस किसिमको भ्रष्टाचारमा पर्छ । यस्ता व्यक्तिलाई बहुमूल्य उपहार, घर निर्माण सामग्री, छोराछोरीका लागि स्वदेश तथा विदेशमा छात्रवृत्ति कोटा प्राप्त हुने गर्छन् । यस्तो सुविधा कार्यालयकै कर्मचारी वा व्यपारीका माध्यमबाट प्राप्त हुन्छ । यस्तो भ्रष्टाचार हार्दिक रूपमै गरिने भएकाले बाहिर त्यति चर्चा हुँदैन । नेपालस्थित विभिन्न राजदूतावासबाट प्राप्त हुने छात्रवृत्ति तथा विदेश घुम्ने अवसरलाई पनि यस कोटीको भ्रष्टाचारमा राख्न सकिन्छ ।
यस्तो भ्रष्टाचार सार्वजनिक प्रशासनमा नियुक्ति, बढुवा, सरुवा, पदस्थापनलगायत विदेश भ्रमण अवसरको वितरण तथा व्यवस्थापनमा हुने गर्छ । यस किसिमको भ्रष्टाचार कमाउ कार्यालयमा सरुवा हुनका लागि भ्रष्टाचार गर्ने नियत राख्ने कर्मचारीले उपल्लो तहमा राम्रै थैली बुझाएर
जाने गर्छन् ।
यस्तो भ्रष्टाचार गर्न व्यापारीले समेत उसले चाहेको अमुक कार्यालयमा सरुवा गर्न वा त्यस्तो व्यापारीलाई असजिलो गर्ने कमाउको कार्यालयको कर्मचारीलाई हटाउँदा पनि भ्रष्टाचार हुने गर्छ । साथै यस किसिमको भ्रष्टाचार कार्यालयका लागि वस्तु तथा सेवा खरिद गर्दा कार्यालयभित्रै पनि विभिन शाखा तथा फाँटलगातय लेखापरीक्षणमा संलग्न व्यक्तिसमेत मिलेर गरिन्छ । उदाहरणका लागि सरकारी निकायका प्रमुखलगायत उल्लिखित शाखा प्रमुख र लेखापरीक्षकका लागि भनेर निश्चित प्रतिशत नै छुट्याउने गरिएको पनि सुनिन्छ ।
यस्तो भ्रष्टाचार बढी जनसम्पर्क हुने कार्यालयका कर्मचारीले सेवाग्राहीलाई सेवा दिँदा छिटोछरितो गरिदिएबापत नगद तथा उपहारका नाउँमा प्राप्त हुने रकम वा वस्तु पर्छन् । यस्तो भ्रष्टाचार सेवाग्राहीलाई अल्मल्याएर, अनावश्यक कागजी झन्झट सिर्जना गरेर वा सेवा दिनमा ढिलासुस्ती गरेर सेवाग्राहीलाई घुस दिन बाध्य पारिन्छ । जनसम्पर्क हुने अधिकांश कार्यालय जस्तै मालपोत, यातायात, वैदेशिक रोजगार कार्यालय जहाँ दलालमार्फत काम हुन्छ, त्यस्ता कार्यालयमा यस किसिमको भ्रष्टाचार हुने सम्भावना बढी हुन्छ । यस्तो भ्रष्टाचारले विशेष गरी गरिब तथा विपन्न नागरिकलाई बढी प्रभाव पर्छ ।

यस्तो भ्रष्टाचार साँझ–बिहान ठूला नेता तथा प्रशासकको घर धाउने ‘घुमुवा राजनीतिक कार्यकर्ता’ तथा ‘घुमुवा पेसेवर दलाल’हरूबाट हुन्छ । यस्ता घुमुवाहरू विभिन्न क्षेत्रका ठेकेदार वा अपराध कर्ममा लागेका व्यक्ति तथा समूहको ‘अजेन्डा’ बोकेर दिनरात हिँडिरहेका हुन्छन् । यस्ता घुमुवा कार्यकताले कुनै पेसा व्यवसाय गरेको देखिन्न, तर उनीहरूको जीवनशैली राम्रैसँग चलेको देखिन्छ । यस्तो पेसामा लागेका राजनीतिक कार्यकर्ता तथा दलालको पहुँच माथिल्ला तहका नेतालगायत उच्चतहका अधिकारीसँग सम्पर्क र सम्बन्ध विस्तार गरेर हुने–नहुने काम गर्न र गराउन दुरुत्साहित गरिरहन्छन् ।
जागिर तथा वृत्ति विकासका लागि नक्कली प्रमाणपत्र पेस गर्ने, ठगी, किर्ते, जालसाजी, वैदेशिक रोजगार तथा जागिर लगाइदिने भन्दै ठग्ने भ्रष्टाचार यो श्रेणीमा पर्छ । उपभोग्य सामानमा मिसावट गर्ने, कालाबजारी गर्ने, पिरामिड शैलीमा ठगी गर्ने युनिटी लाइफ, गोल्डक्वेस्टजस्ता अपराध पर्छन् ।
भ्रष्टाचारले निकै डरलाग्दो रूप लिइसकेको छ । त्यसैले विगतको लम्साल आयोगजस्तै ०५८ सालदेखि हालसम्म सार्वजनिक पदमा रहेका पदाधिकारीको अवैध सम्पत्ति छानबिन गर्न उच्चस्तरीय सम्पत्ति छानबिन आयोग बनाउन जरुरी छ । यस्तो आयोगबाट छानबिन भई आएका सुझाबलाई विनामोलाहिजा कारबाही गर्न अख्तियारलाई जिम्मा दिन ढिलो गर्नुहुँदैन । भ्रष्टाचारविरूद्धको लडाइँ सजिलो छैन, तर यो असम्भव पनि छैन ।
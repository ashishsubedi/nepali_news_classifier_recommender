
﻿राजविराज, ३० मंसिर । न्यानो लुगाको अभावमा जाडोका कारण ज्यान गुमाएकाहरुको परिवारलाई तत्काल राज्यको तर्फवाट राहत उपलब्ध गराउन तथा न्यानो लुगा वितरण गर्न संघीय समाजवादी फोरम नेपाल तराई मधेश प्रदेश तदर्थ समितिले राज्यको ध्यानाकर्षण गराएका छन् ।
समितिका मुख्य सचिव शम्भु झाले विहीवार प्रेस विज्ञप्तिमार्फत राज्यपक्षलाई गम्भीर हुन ध्यानाकर्षण गराएका हुन् । जाडोका कारण अन्य नागरिकलाई ज्यान गुमाउनु नपरोस् भन्नेतर्फ समयमै सचेत हुन समेत सरकारलाई मुख्य सचिव झाले आग्रह समेत गरेका छन् ।
‘केही दिन यता बढेको अत्यधिक चिसो र शीतलहरका कारण तराई मधेशको जनजीवन कष्टकर बन्दै गएको भन्दै गत मंसिर १९ गतेदेखि अचानक मौसम परिवर्तन भई एकाएक शीतलहर चल्न थालेपछि जनजीवन प्रभावित भएको छ’ विज्ञप्तिमा अगाडि भनिएको छ ‘शीतलहरकै कारण सप्तरी जिल्लामा ३ जनाको मृत्यु हुनुका साथै महोत्तरी, बारा, पर्सा, सर्लाही लगायतको तराई मधेशका जिल्लाहरुमा दश जनाभन्दा बढीको ज्यान गएको छ ।’ मृतकहरुप्रति हार्दिक श्रद्धान्जली ब्यक्त गर्दे शोक सन्तप्त परिवारजनमा प्रेस विज्ञप्तिमार्फत समवेदना ब्यक्त गरिएको छ ।
शीतलहर बढेसँगै तराई मधेशका विपन्न बस्तीमा अहिले न्यानो कपडाको अभावका कारण सर्व साधारण घुरको सहारामा जाडोसँग लड्न बाध्य भएको भन्दै घुरकालागि पनि दाउराको अभावमा आगो बाल्न समेत कठिनाई उत्पन्न हुँदा पनि सरकारी स्तरवाट हालसम्म कुनै पहल हुन नसक्नुले राज्यको निरिहतालाई प्रमाणित गरेको मुख्य सचिव झाद्वारा प्रेषित विज्ञप्तिमा जनाईएको छ । वजार र ग्रामिण क्षेत्रका बिभिन्न चौकहरुमा सरकारीस्तरवाट आगो वाल्ने ब्यबस्था समेत मिलाउन आग्रह समेत प्रेस विज्ञप्तिमार्फत गरिएको छ ।
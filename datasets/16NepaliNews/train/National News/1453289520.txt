
﻿रमेश धमला
६ पुस, काठमाडौ । विभिन्न दलका सांसद तथा समाजसेवीहरुले काठमाडौं प्रहरीका दुई हस्तिको खुलेर प्रशंसा गरेका छन् । महानगरीय प्रहरी कार्यालयले आयोजना गरेको अन्तरक्रियामा महानगरीय प्रहरी परिसरका प्रमुख एसएसपी विक्रम सिंह थापा र अपराध अनुसन्धान शाखाका प्रमुख एसएसपी सर्वेन्द्र खनालको तारिफ गरिएको हो ।
एसएसपी थापाले काठमाडौंमा सञ्चालित फुटसलहरु एक्कासी बन्द गराएपछि सामाजिक सञ्जालमा उनको आलोचना भएको थियो । तर अन्तक्रियामा सहभागी सांसद र समाजसेवीहरुले भने उनको प्रसंसा गरे ।
अन्तर्क्रियामा सहभागि समाजसेवी जिएन दाई शर्माले केहि महिनाअघि टुसालस्थित एक फुटसलको पुरस्कार वितरणमा पुग्दा त्यहाँबाट ज्यान जोगाएर भाग्नुपरेको अनुभव सुनाएका थिए ।
उनले भने, ‘खेलको पुरस्कार वितरण रक्सी खाएर मारपिट गर्ने स्थान पो बन्यो । युवतीदेखि खेलाडी भनिएकाहरु पनि रक्सीमा मातिएर बोतल हानाहान गर्न थाले । अनि म त ज्यान जोगाएर भागें ।’
फुटसललाई व्यवस्थित बनाउने थापाको अभियानलाई सम्मान गर्नुपर्ने शर्माले बताए ।
सांसद केसीले पनि जनताको जीवनसँग जोडिएको खानेतेलमा कालोबजारी गर्ने व्यापारीलाई कार्वाहीको दायरामा ल्याएको भन्दै थापाको प्रशंसा गरेका थिए । उनले भने, ‘जनताको हितमा काम गर्ने विक्रम थापा जस्तालाई राज्यले सम्मान गर्नुपर्छ ।’
त्यसो त फुटबलको म्याच फिक्सिङ प्रकरणलाई उदाङ्गो बनाएको भन्दै अपराध महाशाखाका एसएसपी सर्वेन्द्र खनालको पनि सांसदहरुले खुलेर प्रशंसा गरे । ‘खेलाडीले देशको इज्जत बेचिरहेको कुराबाट राज्यका अन्य निकाय बेखर थिए, तर खनालको कदमले सबैलाई सचेत मात्रै गराएको छैन देशको इज्जत बढाएको छ’ सांसदहरुको सामुहिक भनाई थियो ।
‘सुरक्षाकर्मीलाई घरेलु कामदार नबनाउ’
सुरक्षाकर्मीलाई राजनीतिक दलका नेता तथा सुरक्षा निकायका हाकिमको घरमा घरेलु कामदारका रुपमा प्रयोग गर्ने सिलसिला नयाँ होइन । बुधबार सांसदहरुले जोडतोडले यो मुद्दा उठाए, प्रहरी हाकिमका अगाडि ।
सांसद राजन केसीले अहिले करिब ७ हजार सिपाहीलाई विभिन्न व्यक्तिको घरमा घरेलु कामदारको रुपमा राखिएको तथ्यांक प्रस्तुत गरे । त्यस्ता सुरक्षाकर्मीलाई फिर्ता बोलाउन गृह मन्त्रालयलाई आग्रह गरिसकेको तर सुनुवाई नभएको भनाई थियो ।
सांसद केसीले भने, ‘सुरक्षा थ्रेट भएकाहरुले नजिकको प्रहरी कार्यालयबाट सुरक्षा माग्न सक्छन् । तर सेना, प्रहरी र सशस्त्र प्रहरीका सिपाहीलाई घरमा राखेर भात पकाउने काममा लगाउन मिल्दैन ।’
कारवाही गर्ने गृहमन्त्रालयको चेतावनी
सांसदहरुले प्रशंसा गरे पनि नेपाल प्रहरीको तालुकदार गृह मन्त्रालयका सहसचिवले भने प्रहरीलाई चेतावनी दिएका छन् । मन्त्रालयका सुरक्षा महाशाखाका प्रमुख समेत रहेका सहसचिव यादव कोइरालाले पारदर्शी काम नगर्ने प्रहरीलाई कार्वाही गरिने भन्दै चेतावनी दिएका हुन् ।
कार्यक्रममा सांसदहरुले प्रहरीको दुरुपयोग गर्नेहरुबाट सचेत रहन आग्रह गरेका थिए । कानुन व्यवसायी सपना मल्ल प्रधानले पछिल्लो समय बढ्दै गएको साइवर अपराध नियन्त्रण गर्न प्रहरीले अन्य देशका प्रहरीसँग समन्वय गर्नुपर्ने बताइन् ।
सांसद गोविन्दराज जोशीले प्रहरी समयसापेक्ष चल्नु पर्नेमा जोड दिए । आफूले सुरु गरेको सकारात्मक अभियानलाई थप कडाइकासाथ अगाडी बढाउन सांसद जोशीले सुझाव समेत दिए । उनले भने, ‘मापसेमा ट्राफिक प्रहरीले निकै प्रभावकारी काम गरेको छ । त्यसलाई अझै व्यवस्थित बनाउनुहोस् । अरु पनि त्यस्तै काम गर्नसके प्रहरीको उपस्थित वाहवाही हुन्छ ।’

﻿
१९ असोज, काठमाडौं । विद्यार्थी संगठनहरुले चाडपर्वमा आपूर्ति र यातायात व्यवस्था सहज र महंगी तथा कालोबजारी नियन्त्रण गर्न सरकारको ध्यानाकर्षण गराएका छन् । यसबारे सरकारको ध्यानाकर्षण गराउन सबै जिल्ला प्रशासन कार्यालयहरुमा संयुक्त ज्ञापनपत्र बुझाउने र संयुक्त हेल्प डेक्स राखी जनसरोकारका काममा सहयोग गर्ने निर्णय पनि विद्यार्थी संगठनहरुले गरेका छन् ।
अखिल क्रान्तिकारीको केन्द्रीय कार्यालय बागबजारमा बुधबार विद्यार्थी संगठनका नेताहरुको संयुक्त बैठक बसेको थियो । बैठकले चाडपर्वमा जनतालाई राहतको अनुभूति दिलाउन सरकारका काममा सहयोग गर्ने निर्णय गरेको अखिल क्रान्तिकारीका प्रवक्ता सुरेन्द्र बस्नेतले जानकारी दिए ।
भारत र पाकिस्तानबीच बढेको द्वन्द्वका कारण सार्क सम्मेलन स्थगित हुनु दुखद भन्दै बैठकले अध्यक्ष राष्ट्रको हैसियतले असंग्लग्न परराष्ट्र नीति तथा पञ्चशिलको सिद्धान्तको आधारमा कुटनैतिक पहल गर्न नेपाल सरकारको ध्यानाकर्षण गराउने निर्णय पनि गरेको छ ।
यसैगरी मेडिकल शिक्षामा विगतको माथेमा आयोगको प्रतिवेदन र विद्यार्थी आन्दोलनको मागलाई लत्याउँदै हचुवाको आधारमा निर्धारण गरिएको नयाँ शुल्कवृद्धिलाई अविलम्ब खारेज गराउन संघर्ष गर्ने निर्णय पनि भएको क्रान्तिकारीका प्रवक्ता बस्नेतले बताए ।
यसैगरी नेपालको संविधानमा उल्लेख भए वमोजिम समानुपातिक समावेशीको सिद्धान्त अनुसार सर्वोच्च अदालतको निर्देशनात्मक आदेश बमोजिम चिकित्साा शास्त्र अध्ययन संस्थान र इञ्जिनियरिङ अध्ययन संस्थान लगायतका शैक्षिक प्रतिष्ठानहरुमा भर्ना प्रणाली लागू गर्न सम्वन्धित निकायलाई दवाव दिने निर्णय पनि बैठकले गरेको छ ।
विद्यार्थी संगठनहरुको संयुक्त बैठकले अखिल छैठौंका नवनिर्वाचित अध्यक्ष विमल पोखरेललाई बधाई पनि दिएको छ ।
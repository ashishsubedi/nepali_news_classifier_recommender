
﻿
शंकर शर्मा, सुरेश चालिसे र मधुवन पौडेल
२२ पुस, काठमाडौं । डा. शंकर शर्मासहित आठ पूर्वराजदूतले कार्यकाल सकिएपछि पनि राज्यबाट तलव भत्ता र सुविधा लिएको पाइएको छ ।
अख्तियार दुरुपयोग अनुसन्धान आयोगले यसरी सुविधा लिने पूर्वराजदूतले कार्यकाल सकिएपछि लिएको तलब भत्ता असुलउपर गर्न आदेश दिएको छ ।
अख्तियारले प्रधानमन्त्री तथा मन्त्रिपरिषद् कार्यालयलाई पत्र लेखेर अधिकार प्राप्त अधिकारी/निकायको स्वीकृति नलिई आफूखुसी तोकिएको कार्यकालभन्दा बढी बसी तलव भक्त र सुविधा अनियमित तरिकाले लिएकोमा कानूनअनुसार असुर उपर गर्नुपर्ने निर्णय गर्न भनेको छ ।
परराष्ट्र स्रोतका अनुसार तत्कालीन ८ राजदूतले कार्यकाल सकिएपछि पनि आफूखुसी बसेको र तलव भत्ता र सुविधा लिएको पाइएको छ ।
कार्यकाल सकिएपछि पनि राज्यबाट तलब भत्ता र सुविधा दिनेमा पूर्वराजदूतहरुमा शंकर शर्मा, डा. सुरेश चालिसे, सुशीलचन्द्र अमात्य, अरुण धिताल, मधुवन पौडेल, मोहनकृष्ण श्रेष्ठ, भोजराज घिमिरे र प्रधुम्नविक्रम शाह छन् ।
शर्मा अमेरिका, चालिसे बेलायत, अमात्य श्रीलंका, धिताल अफ्रिका, पौडेल कुवेत, श्रेष्ठ फ्रान्स, घिमिरे क्यानडा र शाह ब्राजिलका लागि राजदूत भएका थिए । परराष्ट्र स्रोतका अनुसार यसरी राज्यबाट बढी सुविधा लिनेहरुमा यी बाहेक थप हरु पनि कूटनीतिज्ञहरु रहेको अख्तियार स्रोतले बताएको छ ।
डा. शर्मा भन्छन्- राजदूतको कार्यकाल तोकिएको हुँदैन
अख्तियारले चालेको कदमबारे अनलाइनखबरलाई प्रतिक्रिया दिँदै पूर्वराजदूत डा. शंकर शर्माले राजदूतका लागि दिइएको नियुक्तिपत्रमा यति नै वर्ष बस्ने भनेर कार्यकाल तोक्ने प्रचलन नरहेको बताए ।
‘राजदूतको कार्यकाल यति नै हुने भन्ने नियुक्ति पत्रमा लेखिएकै हुँदैन,’ डा. शर्माले भने, ‘कतै दुई वर्षमै राजदूतलाई फिर्ता बोलाइन्छ, कतै चार वर्ष बस्ने प्रचलन छ ।’
परराष्ट्र मन्त्रालयले राजदूतलाई तपाईको कार्यकाल सकिन लाग्यो भनेर ‘वार्निङ’ चाहिँ पठाउने गरेको डा. शर्माले अनलाइनखबरलाई बताए ।
तर, सरकारले बेलामा पैसा नपठाइदिँदा र उता विदावारी हुने क्रममा डेढ/दुई महिना ढीलो हुनु स्वाभाविक विषय भएको शर्माले बताए ।
उनले भने- ‘मेरो पनि नेपाल फर्किन त्यस्तै दुई महिनाजति ढीलो भएको हो, र यो सामान्य व्यवहारिक विषय हो ।’
मेरो समय क्याविनेटले नै बढाएको होः श्रेष्ठ

यसैवीच फ्रान्सका लागि तत्कालिन राजदूत मोहनकृष्ण श्रेष्ठले आफु मन्त्रिपरिषद्को निर्णयअनुसार नै दुई महिना बढि बसेको बताएका छन् ।

समाचार प्रकाशित भएपछि अनलाइनखबरको सम्र्पकमा आएका श्रेष्ठले भने- म बिरामी भएका कारण दुई महिना बढि बसेको सत्य हो, तर मेरो सन्र्दभमा बकाइदा मन्त्रिपरिषद्ले निर्णय गरेर समय थप गरिदिएको हो । त्यही पत्र मैले परराष्ट्र मन्त्रालयमार्फत् पाएको छु ।’

सरकारलाई अटेर गरेर बसेको नभई निर्णयअनुसार नै बसेको हुंदा आफुले अख्तियारले भनेजस्तो जरिवाना तिर्नुनपर्ने उनले बताए । ‘सायद अरुको नामसंगै भूलवस मेरो पनि नाम अख्तियारमा गएको होला, तर मेरोबारेमा बकाइदा मन्त्रिपरियषद्ले त्यहीबेला निर्णय गरेको छ, त्यो हेर्न सक्नुहुन्छ,’ उनले भने ।
यो पनि पढ्नुस्
म्याद सकिंदा पनि अमेरिका र बेलायतका राजदूत फर्किन मानेनन्, परराष्ट्रले फेरि बेलायो



﻿
८ चैत, काठमाडौं । नेपाली कांग्रेसको सभापतिमा पराजित भएपछि धेरैले रामचन्द्र पौडेलको राजनीतिक भविश्य संकटको परेको आंकलन गरे । तर, पौडेलले भने तत्काल रिडायर्ड संकेत दिएका छन् ।
कांग्रेसले चैत २२ गते संसदीय दलको नेता छान्न चुनाव गर्दैछ । सभापति शेरबहादुर देउवा समूहबाट उनी नै सभापतिको उम्मेदवार बन्ने सम्भावना छ । देउवालाई आफैं उम्मेदवार बन्न निकटवर्तीको दबाब छ ।
रामचन्द्र पौडेल समूहमा भने साझा उम्मेदवार सभापतिमा जस्तै छान्न सकस हुने देखिएको छ । अहिलेसम्म कसैले पनि मुख खोलेका छैनन् । तर, सबैले आ-आफ्नो तयारी भने गरिरहेका छन् ।
अहिलेसम्म पौडेल समूहमा तीन नेता आकांक्षी देखिएका छन् । पौडेलसहित प्रकाशमान सिंह र डा. रामशरण महत संसदीय दलको नेताको उम्मेदवारका लागि आकाक्षी देखिएका हुन् ।
यसैगरी पौडेल समूहबाट महाधिवेशनमा सर्वाधिक मत ल्याएका शेखर कोइरालालाई उम्मेदवार बनाउन दवाव परेको छ ।
पौडेलले पनि सांसदहरुसँग भेटवार्ता बाक्लो बनाएका छन् र निकटवर्तीसँग छलफल गरिरहेका छन् । पौडेल निकट एक नेताले भने-‘अहिलेसम्म कुनै निर्णय भइसकेको छैन । तर, संसदीय दलको स्वभाविक उम्मेदवार उहाँ नै हो ।’
डा. महतले पनि सांसदहरुसँग भेट गर्न थालेका छन् । संसदीय दलको नेतामा तपाईँको पनि दाबेदारी हो भन्ने अनलाइनखबरको प्रश्नमा डा. महतले भने-सहमति हुन सकेन भने चुनाव लड्ने कि भन्ने मनस्थितिमा छु ।’
किन संसदीय दलको नेता बन्न चाहान्छन् सबै ? 
संसदीय दलको नेतामा शेरबहादुर देउवाको सम्भावना बलियो छ । झन सभापति भइसकेपछि सांसदहरुको आकर्षण बढ्नु स्वभाविक हो । उसोभए हार्ने चुनाव लड्न किन खोज्दैछन् त नेताहरु ?
संसदीय दलको चुनाव लड्दा नजिते पनि नेता बन्ने मौका हुनेछ । पार्टी महाधिवेशनमा पौडेल समूहबाट शशांक कोइराला महामन्त्रीमा विजयी भए । तर, उनी अहिले नै उक्त समूहको नेता भइहाल्ने अवस्था छैन ।
त्यसैले अब उक्त समूहका नेता हुन चाहनेहरु चुनाव लड्न चाहन्छन् । यदि दलको नेतामा सानो अन्तरले पराजित भएमा समूहको नेता बन्ने मौका आउन सक्छ । पौडेल आफूलाई समूहको नेता कायमै राख्न चाहन्छन् भने प्रकाशमान र महत च्यालेन्ज गर्न चाहन्छन् ।
संसदीय दलमा लड्ने मनस्थितिमा छु 
डा. रामशरण महत, कांग्रेस नेता 
संसदीय दलको निर्वाचनको मिति तोकिएको छ । तपाईको तयारी कस्तो छ ? 
यो पार्टीको आन्तरिक चुनाव हो । सबैले सबैलाई चिनेकै छन् त्यसकारण ठूलो प्रचार गर्नुपर्ने आवश्यकता पर्दैन । सकेसम्म सहमतिको प्रयास हुन्छ । सहमति हुनै सकेन भनेमात्रै निर्वानमा जाने हो । म चाहन्छु, सकेसम्म सहमति मै संसदीय दलको नेता चुनियोस् ।
सबैले आ-आफ्नो पक्षमा सहमति गर्नुपर्ने अडान राखेपछि कसरी हुन्छ त सहमति ? 
पार्टी सभापतिले पार्टीलाई एक गराएर लान्छु भनिसक्नुभएको छ । त्यसकारण पार्टी एकता कसरी कायम गर्ने, पार्टीमा कसरी गुटबन्दीको अन्त्य गर्ने भन्ने विषय सभापति भएका नाताले शेरबहादरजीको ठूलो जिम्मेवारी हो । यसमा सभापतिबाट हल हुने हाम्रो अपेक्षा छ ।
कांग्रेसमा संसदीय दलको नेतालाई प्रधानमन्त्रीको उम्मेदवारका रुपमा हेरिन्छ । यस्तो अवस्थामा सहमति होला र ? 
सहमति बन्ला र ? भन्नुभन्दा पनि सहमतिका लागि कोसिस त गर्नुपर्‍यो नि । कोसिस गर्दा पनि सहमति बनेन भने चुनावमा जाने हो । हेर्नुस्, सभापति एउटा संसदीय दलको नेता अर्को हुने अभ्यास पनि प्रयोगमा आइसकेको छ । अव देउवाजीले पार्टीलाई कसरी अगाडि बढाउनुहुन्छ भन्ने चाहिँ मूल कुरा हो । सकेसम्म जिम्मेवारीको विभाजन हुनु राम्रो हो ।
तपाईहरुको अर्थात पौडेल समूहको तयारी चाहिँ कस्तो छ नि ? 
अब हामीले समूहको कुरा गरेर हुँदैन । समूहविहीन भएर काम गर्नुपर्छ र हामीलेसमूहको तर्फबाट भनेर तयारी गरेका छैनौं । तर, बाध्यकारी स्थितिको सिर्जना भयो भने समूहको कुरा हुन्छ । त्यसकारण पार्टी सभापतिले अहिले जसरी अभिव्यक्ति दिनुभएको छ, त्यसका लागि आवश्यक पहलको आशा गरेका छौं । पार्टीलाई एकढिक्का गराउने गरी उहाँले पहल गर्नुहुन्छ भन्ने हाम्रो विश्वास छ । त्यस्तो अवस्था सिर्जना भएन भने चाहिँ समूहका कुरा आउँछन् ।
त्यस्तो अवस्थामा पौडेल समूहबाट संसदीय दलको नेताको उम्मेदपनर रामचन्द्र पौडेल कि अरु को ? 
मैले अघि नै भनिसकेँ, अहिले समूहभन्दा माथि उठ्ने बेला हो । त्यस्तो अवस्था सिर्जना हुन सकेन भनेमात्रै को उम्मेदवार हुने भन्ने कुरो आउँछ । समूह नै बनाएर उम्मेदवारी दिने अवस्था आयो भने हामी छलफल गरेर उम्मेदारी दिन्छौं ।
तपाईचाहिँ चुनावै लड्न पनि तयार कि सहमतिमा भएमात्रै ? 
मेरो भनाइ भनेको सहमतिमै एकजनाको नाम चयन होस्, निर्वाचनसम्म जाने अवस्था नआओस् भन्ने हो । त्यो स्थिति हुन सकेन भने म चुनाव लड्ने कि भन्ने मनस्थितिमा छु ।
उसो भए तपाईँले सांसदहरुसँग भेटघाट बाक्लो बनाउनुभएको चुनाव लड्ने तयारी हो ? 
यत्रो ठूलो महाअधिवेशन सफलतापूर्वक सम्पन्न भएको छ । त्यसै सिलसिलामा कतिपय सांसदहरु बधाइ दिन आउनुहुन्छ । भेट्न आउनुहुन्छ, यो त स्वभाविक नै हो ।
१३ औं महाअधिवेशनमा पार्टी सभापतिमा उठ्छु भनेर प्रचार गर्नुभयो, अन्तिममा उठ्नुभएन । अहिले चाहिँ उठ्नुहुन्छ भनेर कसरी पत्याउने ? 
मैले सभापतिमा उठ्ने भनेको थिएँ । तर, कतिजना उठ्ने भन्ने मूल कुरा हो । खाली उठेर मात्रै त भएन, एकजना दुई जना भएमात्रै न लड्ने हो । सबै उठ्छु भन्न थालेपछि म त्यो किचलोमा पर्न चाहिँन ।
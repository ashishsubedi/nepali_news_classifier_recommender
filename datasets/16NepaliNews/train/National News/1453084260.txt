
﻿
काठमाडौं/ वैज्ञानिक अध्ययनका लागि भन्दै छिमेकी देश चीनले नेपालसँग उपहारस्वरूप एक जोडी एकसिंगे गैँडा मागेको छ । विश्वमा दुर्लभ मानिने एकसिंगे गैँडा चीनमा एउटा पनि छैन भने नेपालमा ६ सय ४५ वटा छन् ।
हालै चीन भ्रमण गरेका वन तथा भूसंरक्षणमन्त्री अग्निप्रसाद सापकोटासँग चिनियाँ समकक्षी झाङ जिनलोङले उपहारस्वरूप एक जोडी गैँडा मागेका हुन् ।
चीनका स्टेट फरेस्ट्री एडमिनिस्ट्रेशनमन्त्री झाङको निमन्त्रणमा साताव्यापी चीन भ्रमण गरेर फर्किएका मन्त्री सापकोटाले आइतबार त्यस्तो जानकारी दिए ।
‘हाम्रो आर्थिक विकासमा सधैँ महत्त्वपूर्ण भूमिका खेलेको चीनले वैज्ञानिक अध्ययनका लागि भनेर हामीसँग एकजोडी गैँडा मागेको छ,’ मन्त्री सापकोटाले नयाँ पत्रिकासँग भने, ‘गैँडा दिएर हामीले सहयोगको हात बढाउनुपर्छ ।’ यस विषयमा प्रधानमन्त्रीसँग सल्लाह गरेर गैँडा उपहार दिनेसम्बन्धी प्रस्ताव मन्त्रिपरिषद्मा लैजाने उनले बताए ।
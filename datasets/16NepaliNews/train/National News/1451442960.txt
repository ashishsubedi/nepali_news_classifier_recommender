
﻿नयाँ पत्रिका काठमाडौं, १५ पुस
टोखामा भएको एक हत्याकाण्डको रहस्य साढे दुई महिनापछि खुलेको छ । २९ असोजमा ढुंगाले टाउकोमा हानेर युवराज गुरुङको हत्या भएको थियो । गुरुङको हत्या उनकै साथी अम्बरप्रसाद खतिवडाले गरेको खुलेको हो । एक हजार दुई सय रुपैयाँको विषयलाई लिएर खतिवडाले गुरुङको हत्या गरेका हुन् । हत्यापछि लामो समयसम्म प्रहरीलाई झुक्याउन खतिवडा सफल भएका थिए ।
लागुऔषध र मदिरामा मात्तिएका वेला खतिवडाले टोखामा गुरुङलाई ढुंगाले हानेर हत्या गरेका थिए । मदिरा र लागुऔषध सेवन गरेका दुवैबीच पैसाको विषयमा विवाद भएको थियो । त्यसक्रममा कुटाकुट हुँदा खतिवडाले गुरुङलाई ढुंगाले हानेर हत्या गरेको महानगरीय अपराध महाशाखाका डिएसपी दीपक रेग्मीले बताए ।
अभियुक्तले यसरी छक्याए प्रहरी 
घटनापछि उनी डेरामा आएर सुतेका थिए । भाग्न भनेर सुरुमा ठेकदारसँग थप एक हजार रुपैयाँ लिए पनि नभागी घटनाबारे जानकारी नभएको भनेर ढाँट्दै आएका थिए । भोलिपल्ट गुरुङका भाइ मिलनले दाइ हराएको बताएपछि खतिवडा पनि आफूलाई केही थाहा नभएको भन्दै खोज्न गएका थिए । सुरुदेखि नै उनलाई अनुसन्धानको घेरामा राखे पनि प्रहरीले संलग्नताको कुनै प्रमाण भेट्टाउन सकेको थिएन । पटक–पटक प्रहरीले उनलाई सोधपुछ गरे पनि आफूलाई केही थाहै नभएको बताउने गरेका थिए ।
उपनामले खोल्यो रहस्य
पछि उनीहरूको उपनामको आधारमा अनुसन्धान गर्दा खतिवडाले हत्या गरेको खुलेको अपराध महाशाखाका डिएसपी रेग्मीले बताए । टोखा क्षेत्रमा दुवैजना वास्तविक नामले भन्दा उपनामले चिनिन्थे । मृतक गुरुङ कालतित्रे तथा अभियुक्त खतिवडा अवतारी उपनामले चिनिन्थे । घटनाको दिन खतिवडा कालतित्रेसँग पैसा लिन गएको भन्ने क्लु पाएपछि प्रहरीले अनुसन्धान गर्दा उनको संलग्नताको प्रमाण भेटिएको हो ।१२ सय रुपैयाँका लागि हत्या
खतिवडा र गुरुङ दुवैजना ज्यामी काम गर्दथे । सो दिन खतिवडाले ठेकदार रेशम कार्कीबाट दुवैजनाको ज्याला एक हजार दुई सय रुपैयाँ लिएका थिए । पैसा लिएपछि उनले साँझ सात बजेदेखि टोखाको गणतान्त्रिक चोकमा लागुऔषध र मदिरा सेवन गरेका थिए । डेरामा फर्कने क्रममा ओमशान्ति मार्गमा गुरुङसँग भेट भएको थियो ।
भेटमा गुरुङले ठेकदारबाट आफूले पाउने पैसाको कुरा उठाएका थिए । सोही विषयलाई लिएर दुईबीच झगडा भएको थियो । प्रहरीका अनुसार दुवैजना लागुऔषध र मदिराका दुव्र्यसनी भएकाले त्यसवेला मात्तिएको अवस्थामा थिए । पैसाको विषयलाई लिएर विवाद हुँदा एकले अर्कालाई लडाउने क्रममा खतिवडाले ढुंगाले हानेर गम्भीर घाइते बनाई छाडेर हिँडेका थिए । गुरुङको त्यहीँ मृत्यु भएको थियो ।
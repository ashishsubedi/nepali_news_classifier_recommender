
﻿ प्रमुख तीन दल काँग्रेस, एमाले र एमाओवादीले संविधान निर्माण प्रक्रिया बहिस्कार गरेका असन्तुष्ट मधेस केन्द्रित दललाई आइतबार हुने संविधान घोषणा समारोहमा सरिक हुन आग्रह गरेका छन् ।प्रधानमन्त्री निवास बालुवाटारमा शनिबार पत्रकार सम्मेलन गरी काँग्रेस सभापतिसमेत रहेका प्रधानमन्त्री सुशील कोइराला, एमाले अध्यक्ष केपी ओली र एमाओवादी अध्यक्ष पुष्पकमल दाहाल  प्रचण्ड  ले प्रक्रियामा सहभागी हुन असन्तुष्ट दललाई आग्रह गरेकाहुन् ।

प्रधानमन्त्री कोइरालाले वार्ताबाटै सबै समस्याको समाधान गर्न सकिने भन्दै संवादको प्रक्रियामा आउन असन्तुष्टलाई अपिल गरे । उनले नयाँ संविधानले सबैको अधिकार सुनिश्चित गरेको उल्लेख गर्दै आइतबार सबै मिलेर उत्सव मनाउनुपर्ने बताए ।एमाले अक्ष्यक्ष ओलीले सबैले अपनत्व महसुस गर्न सक्ने संविधान बनेको भन्दै असन्तुष्टि जनाउनुपर्ने कारण नरहेको जनाए । उनले संविधानले सामाजिक न्यायको प्रत्याभूति गरेकाले असन्तुष्टिको अर्थ नरहेको जिकिर गरे । ओलीले संविधानले नेपालमा सामाजिक सदभाव र राष्ट्रिय एकताको मार्ग प्रसस्त गरेको बताए ।

उनले सिमांकनमा रहेको असहमति वार्तामार्फत टुंगो लगाउन सकिने भन्दै वार्तामा आउन असन्तुष्ट दललाई अपिल गरे । संविधान संशोधनमार्फत असन्तुष्टि सम्बोधन गर्ने विकल्प खुला रहेको चर्चा गर्दै ओलीले घोषणा नहुँदै संविधान संशोधनको सहमति भने हुन नसक्ने प्रष्ट्याए ।एमाओवादी अध्यक्ष प्रचण्डले संविधानमा मधेसले सबैभन्दा बढी अधिकार पाएको बताए ।

उनले समावेशी समानुपातिक प्रतिनिधित्व, नागरिकता र जनसंख्याका आधारमा निर्वाचन क्षेत्र कायम हुनुपर्ने जस्ता मधेसी दलका महत्वपूर्ण माग संविधानमा समेटिएको उल्लेख गरे ।सिमांकनमा रहेको असहमतिको टुंगो संघीय आयोगमार्फत लगाउन सकिने सुझाए । उनले सामान्य मतभेदलाई कारण बनाएर संविधान निर्माण प्रक्रियाबाट बाहिर रहनु तर्कसंगत नरहेको उल्लेख गरे ।

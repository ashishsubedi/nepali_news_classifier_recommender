
﻿भक्तपुर/ नेपाल घुम्न जापानी नागरिक ली पार्क भक्तपरको प्रसिद्ध पोटरी स्क्वायर पुग्नेबित्तिकै झस्किइन् । उनीसँगै रहेका अरू तीनजना साथी पनि त्यसैगरी झस्किए । कारण थियो, भूकम्पपछिको पोटरी स्क्वायरको अवस्था ।
झ्याल ढोका उदांगो भएका घर ढल्किएर पल्टिनै लागेको देखेपछि उनीहरू झस्किएका हुन् । कतै भत्किएर भ्वाङ परेको त कतै टेकोले अड्याएर राखिएका घर देखेपछि उनीहरूको सातै गयो । अझ पर्यटकलाई पोटरी स्क्वायरका बासिन्दाले त्यस्ता घरको नजिक नजान आग्रह गरेपछि उनीहरूमा असुरक्षाको थप भय देखियो ।
क्यानडाबाट सातजनाको समूहमा यहाँ घुम्न आइपुगेका पार्मिर मोनार्र पनि त्यसैगरी झस्किए । पोटरी स्क्वायरको पश्चिमतर्फको गल्ली छिर्न खोज्दा त्यहाँको भग्नावशेष र लहरै पल्टिन खोजेका घर देखेर उनीहरू आत्तिए । त्यस्ता घरमा जोखिम मोलेर बसिरहेका देखेर उनीहरूले आश्चर्य पनि माने ।
भग्नावशेष हटाउन इन्धन अभाव
भूकम्पको धक्काले नगरभित्र मात्र ६ हजार चार सय ११ घरमा पूर्ण क्षति पुगेको जिल्ला प्रशासन कार्यालयको तथ्यांकमा उल्लेख छ । भक्तपुरनगर जेलां, सूर्यमढी, भेलुखेल, बोलाछेंलगायतका ठाउँमा भग्नावशेष र धराप घर अझै जस्ताको तस्तै छन् । नगरपालिकाका निमित्त कार्यकारी अधिकृत कमला घिमिरेले इन्धन अभावले भग्नावशेष हटाउन नसकिएको बताइन् ।
तर, स्थानीय भने सरकारले इन्धनको चाँजोपाँजो मिलाएर जसरी भए पनि त्यस्ता जोखिमपूर्ण घरको व्यवस्थापन गर्नुपर्ने बताउँछन् । ‘यही सम्पदा बेचेर राज्यले आर्जन गरिरहेको छ । अहिले यिनै सम्पदाको व्यवस्थापनमा राज्य गैरजिम्मेवार देखिएको छ,’ एक स्थानीयले भने ।
अधिकांश घर पल्टिने अवस्थामा
पोटरी स्क्वायरका दक्षिण र पश्चिमतर्फका गल्ली र चोकका अधिकांश घर पल्टिने अवस्थामा छन् । वरिपरि नै जोडिएका घर सबै बस्ने नहुने भएकाले एउटा घर भत्काउँदा सबै एकैपटक भत्किने भएकाले समस्या छ । ‘वरिपरिका घर जीर्ण बनेर ठिंग उभिएका छन्, हिँडडुल गर्न डर लाग्छ, भाग्ने ठाउँ छैन, जोखिम मोलेर बसेका छाँै,’ स्थानीय रोशन सुवालले भने ।
त्रासमा बित्छ भूकम्पपीडितको दिनरात
स्थानीय गाइड रामेश्वर श्रेष्ठका वर्षौँदेखि परम्परागत रूपमा माटोको भाँडा बनाउने जिल्लाको एक मात्र पर्यटकीयस्थल पोटरी स्क्वायरका भूकम्पपीडितको दिनरात त्रासमा बित्ने गरेको छ । भक्तपुर नगरपालिका– १४ बोलाछें पोटरी स्क्वायरको दक्षिण एवं पश्चिमतर्फ रहेका घर र त्यहाँभित्र रहेका चोकको चारैतिरको घर भूकम्पले बस्ने नहुने अवस्था छ । भूकम्पपछि मानिसको बसोवास नभएका र पल्टिनै लागेका अग्ला घर देखेर यहाँ आउने विदेशी पर्यटक झस्किने गरेका छन्।
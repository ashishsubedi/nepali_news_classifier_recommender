
﻿रमेश धमला
२ चैत, काठमाडौं । काठमाडौंका प्रमुख जिल्ला अधिकारी (सिडिओ) रामकृष्ण सुवेदीले सबै सरकारी निकायले जिम्मेवारी पूरा नगर्दा आफूहरुलाई मात्रै अपजस आउने गरेको गुनासो गरेका छन् । समाजमा शान्ति सुव्यवस्था कायम गर्ने जिम्मेवारी आफूहरुको रहे पनि अरू सरकारी निकायको कामको पनि जिम्मेवारी आइलागेको उनको गुनासो छ ।
रामकृष्ण सुवेदी
आफनो तीनमहिने कामको विवरण मंगलबार सार्बजनिक गर्दै सुवेदीले भने, ‘हरेक कामको जिम्मेवारी सरकारका फरक-फरक निकायलाई तोकिएको छ तर जनताको गुनासो सिडियोलाई मात्रै आउँछ ।’
प्रमुख जिल्ला अधिकारी सुवेदी  भन्छन्, ‘काठमाडौंमा डान्सबार, रेष्टुरेन्ट, मसाज जस्ता व्यवसाय खोल्ने अनुमति कस्ले दिन्छ ? हो उसैले नियमन गर्नुपर्‍यो । हाम्रो काम त शान्ति सुरक्षा दिने मात्रै हो ।’
जिल्ला प्रशासन कार्यालय रात्री व्यवसाय सम्बन्धी निर्देशिकाको मस्यौदा बनाएर गृह मन्त्रालयमा पठाएको उनले जानकारी दिए ।
‘चुसे’ कारबाहीमा साथमात्रै
चुरोट सेवन (चुसे) कारबाहीको अभियान सिडियो कार्यलयको निर्देशनमा प्रहरीले चलाइरहेको छ । तर सुर्तीजन्य पदार्थको अनमुगमन तथा नियम गर्ने निकाय स्वास्थ्य मन्त्रालय र त्यसका मातहतका कार्यलयको काम भएकाले उतैबाट नियमन र निगरानी हुनुपर्ने सुवेदीको भनाइ छ ।
उनी भन्छन, ‘चुसे कारबाहीमा जिल्ला स्वास्थ्य कार्यालयसँग समन्वय गरेर हामीले प्रहरीलाई भनेर कारबाही चलाइरहेका हौं, तर कम्पनिले नियमअनुसार प्याकेटमा जनचेतना मुलक तस्वीर राखेको छ कि छैन ? कस्तो ठाउँमा बिक्री भइरहेको छ, खिल्ली चुरोट बिक्री गर्न पाइन्छ कि पाइँदैन भन्ने त स्वास्थ्य मन्त्रालय मातहतका कार्यालयहरुले हेर्नुपर्‍यो नि ।’
यो काममा आफूहरुले प्रहरीलाई तत्कालीन अबस्थामा साथमात्रै दिएको उनले बताए ।
३३ वर्षपछि फुटसलको निर्देशिका बन्दै
२०३९ सालदेखि फुटसल काठमाडौंमा सञ्चालन भइरहे पनि त्यसको ३३ वर्षपछि मात्रै फुटसल सञ्चालन सम्बन्धी निर्देशिका बनाउन सुरु गरिएको छ । प्रजिअ सुवेदीका अनुसार फुटसल सम्बन्धीको निर्देशिका घरेलु तथा साना उद्योग कार्यालय काठमाडौंले बनाइरहेको छ ।
प्रजिअ सुवेदी भन्छन्, ‘नेपालमा फुटसल खुलेको २०३९ सालमा रहेछ तर यत्रो वर्षसम्म यसबारे न नियम छ नियमन गर्ने निकाय नै । त्यसैले सरकारी नियन्त्रणको दायरामा ल्याउन निर्देशिका ल्याउन लागेको हो ।’
काठमाडौंमा सञ्चालन भइरहेका फुटसल माथि प्रहरी र जिल्ला प्रशासन कार्यालयले अपे्रशन चलाएको थियो । विषेश गरी काठमाडौंमा सञ्चालन भैरहेका फुटसलको नियमन नभएको र त्यसले सुरक्षा चुनौतिहरु बढाएको भन्दै प्रशासनले एक दिन फुटसल बन्द नै गराएको थियो ।
प्रहरी र जिल्ला प्रशासन कार्यलयले सबै फुटसल सञ्चालकहरुलाई बोलाएर नियमनको दायरामा आउन भन्दै १८ बुँदे सम्झौता गराएको थियो ।
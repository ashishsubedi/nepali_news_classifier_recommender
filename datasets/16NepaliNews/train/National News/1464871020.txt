
﻿काठमाडौं । नेकपा माअाेवादी केन्द्रले  केन्द्रीय समितिकाे संख्या १०९९ बनाएकाे छ । विहीबार बसेकाे पाेलिट्ब्युराे बैठकले यस्ताे निर्णय गरेकाे हाे ।
बैठकपछि भएकाे प्रशिक्षण भेलामा केन्द्रका अध्यक्ष पुष्पकमल दाहालले केन्द्रीय समितिकाे संख्या अझै बढ्न सक्ने बताए ।
त्यसैगरी माओवादी केन्द्रले केन्द्रीय समितिको निर्णय लत्याउँदै सचिवालयको संख्या ८५ पुर्याएको छ । नेकपा माओवादी केन्द्रको गठन भएपछि जेठ ९ र १० गते राजधानीमा बसेको केन्द्रको पहिलो बैठकले सचिवालय संख्या बढीमा ४९ जनाको बनाइने निर्णय गरेको थियो । त्यसविपरित बुधवार अध्यक्ष पुष्पकमल दाहालसहित बसेको हेडक्वार्टरले पदाधिकारीको संख्या ८५ बनाएको हो ।
यसैगरी केन्द्रीय समितिको पहिलो बैठकले १ सय ५१ जनाको पोलिट्व्यूरो बनाउने भने पनि २ सय ५५ जनाको जम्बो बनाएको छ ।
केन्द्रीय सदस्यहरुले सचिवालयमा जान पाउनुपर्ने भन्दै लविङ गरेर विवाद बढाएपछि सचिवालय र पोलिट्व्यूरोको संख्या बढाएको एक पदाधिकारीले जानकारि दिए । उनले भने, “केन्द्रीय समितिमा जस्तै पोलिट्व्यूरो र पदाधिकारीमा जाने आकांक्षीहरु बढेकाले र विवाद नहोस् भनेर यस्तो निर्णय गरिएको हो ।”
एमाओवादीबाट ३८ जना, बादल समूहबाट १९ जना, तिलक परियार र जयपूरी घर्तीमगर बाट ११ जना बनाइएको छ । बाँकि संख्या पछि थपिने नेता मणि थापाले बताए ।
१ सय ३९ जना पूर्व एमाओवादीबाट, बादल समूहबाट ६५, मणि थापाबाट ८ जना र तिलक परियार समूहबाट ४ जनालाई पोलिट्व्युरो सदस्य बनाइएको छ । बाँकि सदस्य चाँडै चयन गरिने माओवादी केन्द्रले जनाएको छ ।
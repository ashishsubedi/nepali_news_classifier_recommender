
﻿काठमाडौं ।  तीन वर्षदेखि बिग्रिएको ट्राफिक लाइट मर्मत नहुँदा सवारी चालकले मात्र होइन पैदल यात्रुले समेत सास्ति बेहोर्नु परिरहेको छ । काठमाडौैं जिल्लामा जम्मा ३ सय ६५ ओटा ट्राफिक लाइट छन् ति मध्ये अहिले २९ ओटा चालू हालतमा छैनन् ।
ट्राफिक लाइटले काम नगर्दा सवारी चालकमा चोकमा कति समय सवारी रोक्ने भन्नेमा अन्योल छ ।
लाइट नहुँदा धेरै गाह्रो भएको इस्कुटी चालक सरिता शाक्यको अनुभव छ । “लाइट हुँदा टाढैबाट बत्ती बल्थ्यो र बाइक रोक्न समेत सजिलो हुन्थ्यो,” २५ वर्षिय सरिता शाक्य भन्छिन्, “आफूले विस्तारै चलाएपनि अरुले ओभर टेक गर्दा झनै अफ्ठ्यारोमा परिन्छ ।” चालसँग मात्रै होइन प्रहरीसँग पनि शाक्यको गुनासो छ । “लाइट नहुँदा प्रहरीले भने अनुसार रोक्न नसक्दा गलत ठाउँमा किन रोकेको भन्दै विनाकारण चिट काट्न पनि सजिलो हुँदो रहेछ, धेरैपटक यस्तो भएको छ ।”
प्रहरीको व्यवहारबाट रविन्द्र अग्रवाल पनि दिक्क छन् । प्रहरीले नो पार्किङ नलेखेको ठाउँमा पनि चिट काटेको उनको अनुभव छ । ६५ वर्षिय अग्रवाल भन्छन्, “गाडी धेरै हुन्छ ट्राफिक सिग्नल दिए पो गाडी रोक्न सजिलो हुन्छ, आफ्नै तालमा आइरहेको हुन्छ । हात हल्लाएको कसरी देख्नु ।”
कीर्तिपुर निवासी पुकार डीसीको पनि अग्रवालको जस्तै भनाई छ । उनी भन्छन्, “लाइट भएको भए वाइक रोक्न सकिन्थ्यो । हात हल्लाएको टाढाबाट देखिदैन, कसरी रोक्न सकिन्छ र गाडी रोक्नु ।” चाँडो पुग्ने होडबाजीमा अरुले ओभर टेकगर्दा आफू झन्डै दुर्घटनामा परेको उनको अनुभव छ ।
ट्राफिक लाइट नहुँदा नागरीकलाइ मात्र होइन स्वयम ट्राफिक प्रहरीलाइ समेत असर गर्ने ट्राफिक प्रहरी बताउँछन् । “धेरै गाडी भएकाले एक जनाले मात्रै रोक्न सक्दैन,” महानगर ट्राफिक कार्यलयका प्रहरी उपरिक्षक लोकेन्द्र बहादुर मल्ल भन्छन्, व्यवस्थित गर्न जनशक्ति बढाउनु पर्छ ।” ट्राफिक लाइटको अभावमा शारीरिक परिश्रम गनुपर्ने र दुर्घटना समेत बढ्ने जोखिम रहेको उनको भनाइ छ ।
उता सडक विभाग कार्यालय भने बिग्रिएको लाइट बनाउने मान्छे अभाव भएकाले मर्मत गर्न नसकिएको बताउँछ । विभागका योजना तथा डिभिजन महाशाखाका उप–महानिर्देशक इन्जिनियर दयाकान्त झाले जापानिज मेसिन भएकाले नेपालमा बनाउन सामाग्री र प्राविधिक नभएकाले लाइटको मर्मत गर्न नसकेको बताए ।
“काठमाडौं उपत्यकामा आर्थिक वर्ष २०६९/६० मा नयाँ मेसिन जडान गरिएको हो,” झाले भने,“त्यतिवेला सबै बल्थे पछि बिग्रँदै गए ।” सार्क सम्मेलनमा ७/८ वटा लाइटको मर्मत गरिएको भएपनि अहिले ती पनि अधिकांश बल्न छोडेको उनले बताए । विभागको काम बनाउने मात्रै भएको भन्दै झाले प्रयोगकर्ता ट्राफिकनै यसको प्रयोगमा सचेत हुनुपर्ने उनको भनाई छ ।
प्रयोग गर्न नजानु र मर्मत गर्ने मान्छे नहुँदा लाइटको मर्मत गर्न गाह्रो भएको झाको भनाइ छ । “पैसाका कारणले रोकिएको भने होइन,” झा भन्छन्, “हामी बनाउने तयारीमा छौं । चाँडै नै सबै मान्छे खोजेर सम्पूर्ण लाइटको अवस्था हेरेर मर्मत गरिन्छ ।”
काठमाडौंमा रहेका ३६ वटा ट्राफिक लाइटमा अहिले कोटेश्वरका ६ ओटा लाइट मात्रै बल्ने गरेको कार्यलयले जनाएको छ ।
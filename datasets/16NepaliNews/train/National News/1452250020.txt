
﻿
२४ पुस, काठमाडौं । प्रधानमन्त्री केपी शर्मा ओलीले सरकारमा ६ जना उपप्रधानमन्त्रीसहित मन्त्रीको संख्या ४० पुग्नुको दोष प्रमुख प्रतिपक्षी नेपाली कांग्रेसलाई लगाएका छन् । कांग्रेस सरकारमा आए उपप्रधानमन्त्री र मन्त्रीको संख्या घटाउन आफू तयार रहेको प्रधानमन्त्री ओलीले बताए ।
एमालेको राजधानी विशेष समन्वय कमिटीले शुक्रबार काठमाडौंमा गरेको कार्यकर्ता भेलामा प्रधानमन्त्री ओलीले भने, ‘कांग्रेसले सहमति उल्लंघन गरेर सरकारमा नआएको परिणाम ६ जना उपप्रधानमन्त्री बनाउनुपर्ने वाध्यता आइलाग्यो ।’
उपप्रधानमन्त्रीको संख्या धेरै भएपनि उपप्रधानमन्त्रीका लागि मन्त्रीले पाउनेवाहेक अलग्गै आवास र पारिश्रमिक दिनुनपर्ने भन्दै उनले यस विषयलाई उछाल्नुको कुनै तुक नरहेको तर्क गरे ।
कांग्रेसमा हुटहुटी
कांग्रेसका नेताहरुमा सरकारको नेतृत्व गर्ने हुटहुटी बढेको दाबी उनले गरे । तर, कांग्रेस नेताहरुको त्यो चाहना कुनै हालतमा पूरा नहुने उनले दाबी गरे ।
‘कांग्रेस नेताहरुले कुनै विरोध नै नगरी यो सरकारले सरक्क छोडेर गए हुन्थ्यो र नयाँ सरकारको नेतृत्व गरौंला भन्ने सोचिरहेका छन्,’ ओलीले भने, ‘खेतमा रोपाईं गरिरहेको सरकारले आलीमा बसेर गफ गरी समय काट्नेको कुरा सुन्दैन ।’
गुटवन्दीमा नलाग्न चेतावनी
एमाले अध्यक्ष समेत रहेका ओलीले पार्टीका नेताहरुलाई गुटबन्दीमा नलाग्न चेतावनीसमेत दिए । पार्टीले देश बनाउने अभियानको नेतृत्व गरिरहेका बेला पार्टीमा एकता चाहिने भन्दै गुटबन्दीमा लाग्ने नेता आफैं समाप्त हुने चेतावनी दिए ।
मन्त्रिपरिषद् विस्तार, सरकारका कामकारवाही, संसदीय दलको उपनेता र प्रमुख सचेतकको चयन लगायतका विषयलाई लिएर वरिष्ठ नेता झलनाथ खनाल र नेता माधव नेपालले असन्तुष्टि जनाइरहेका बेला प्रधानमन्त्री ओलीले भने, ‘सानातिना कुरामा कत्र्याक कत्र्याक गर्न आवश्यक छैन । गुटबन्दीमा लाग्नेहरु आफैं समाप्त हुन्छन् ।’
पत्रकारलाई आरोप
आफूले राज्यकोषको ढुकुटीको दुरुपयोग नगरेको प्रष्टिकरणसमेत उनले दिए । लोकतन्त्र प्राप्तिका लागि संघर्ष गरेका र जेलनेल भोगेका नेताहरुको उपचारका लागि आर्थिक सहायता गरेको भनेर सरकारको विरोध भैरहेकाबेला प्रधानमन्त्री ओलीले पञ्चायतबारे जानकारी नै नभएका पत्रकारहरुले जथाभावी रुपमा सहायता वितरण गरिएको भनेर समाचार लेखेको आरोप लगाए ।
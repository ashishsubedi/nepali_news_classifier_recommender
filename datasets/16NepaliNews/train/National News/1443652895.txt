
﻿एकीकृत माओवादी पार्टी परित्याग गरेपछि डा. बाबुराम भट्टराईको निकै टिका टिप्पणी भइरहेका छन् । कतिपयले उनलाई भारत परस्त सम्मको आरोप लगाएका छन् । तर यही बेला भारतीय अनलाइन पत्रिका  नवभारत टाइम्स  ले भट्टराईको कदमबाट नेपालमा भारतको कुरा मिल्न सक्ने उल्लेख गरेको छ । नेपालका पूर्व प्रधानमन्त्री डा. भट्टराईले माओवादी पार्टीबाट राजीनामा दिएपछि नेपालको संविधानमा मधेसी र बाँकी अल्पसंख्यक समुदायका बारेमा भारतका सुझावलाई थप बल मिल्न सक्ने सो अनलाइनमा समाचार छापिएको छ ।

नेपाली कांग्रेस र एमालेका मधेसी नेताहरुलाई पनि भट्टराईले प्रभावित पार्न सक्छ भन्दै विज्ञको हवाला दिँदै छापिएको समाचारमा जसबाट भारतलाई नेपालका पहाडी र तराई क्षेत्रमा राजनीतिक समीकरणलाई नयाँ ढंगबाट अगाडी बढाउने भूमिका निर्वाह गर्न मौका मिल्न सक्ने उल्लेख गरिएको छ । संविधान जारी हुँदा स्वागत गरेका भट्टराई एक हप्तापछि यू टर्न भएको लेखेको नवभारत टाइम्सले जनतामा प्रचण्ड जति भट्टराई लोकप्रिय नभएको पनि उल्लेख गरेको छ । भट्टराईको विद्रोह नेपालको नयाँ संविधानको चरित्रलाई लिएर सत्ताका मठाधीशबीच मतभेदको पहिलो संकेत भएको पनि सो समाचारमा उल्लेख छ ।

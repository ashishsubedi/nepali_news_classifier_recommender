
﻿२९ पुस, काठमाडौं । ५७ वर्ष लागेका एमाओवादीका सुदुरपश्चिमे नेता लेखराज भट्टले सुदरपूर्व ताप्लेजुङकी कन्या (विष्णु आचार्य) सँग दोस्रो विहे गरेको चर्चाले नेपालको पारिवारिक कानूनलाई नयाँ चुनौती दिएको छ । एउटा कम्युनिष्ट एकैसाथ दुईवटी पत्नीसँग एउटै ओछ्यानमा रहन मिल्छ कि मिल्दैन भन्ने अर्को बहस सिर्जना भएको छ ।
लेखराजकी पत्नी निर्मला भट्टबाट सन्तानको जायजन्म नभएपछि भट्टले दोस्रो बिहे गरेका हुन् । उमेर कटिसकेकाले अब निर्मलाबाट सन्तानको जायजन्म सम्भव पनि छैन ।
भट्ट परिवारले त सन्तानको सुख प्राप्तिका लागि दोस्रो विवाह गरे, तर, ३० वर्ष पनि नकटेकी क्रान्तिकारी कन्या विष्णुले चाँहि किन ‘शिव शर्मा’ जस्तै बूढो मान्छेलाई रोजिन् होला ? नयाँ पुस्ताका लागि यो घटना निकै अनौठो लाग्न सक्छ । पुरानो पुस्ताका लागि भने निसन्तान व्यक्तिले सन्तानका लागि दोस्रो विवाह गर्नु सामान्य कुरो हो । तर, कम्युनिष्टहरुका लागि नि ? यो पनि अर्को रोचक प्रश्न छ ।
को हुन् लेखराज ?

प्रायः रातो कपाल बनाएर हिँड्ने एमाओवादीका केन्द्रीय नेता लेखराज भट्टको जन्म वि.सं. २०१६ साल चैत्र ११ गते डोटी जिल्लाको गडसेरा- ९ मा भएको हो । यो मितिले अहिले उनी ५६ वर्ष पूरा भएर ५७ वर्षमा हिँडिरहेका छन् ।
राजनीतिमा ०३० सालदेखि सक्रिय रहेका भट्ट पहिलो संविधानसभामा कैलाली क्षेत्र नं ५ बाट विजयी बनेका थिए । पछि उनी मन्त्रीसमेत बने । दोस्रो निर्वाचनमा चाँहि उनी पराजित भए ।
भट्ट परिवार कैलालीमा निकै सम्पन्न मानिन्छ । यद्यपि लेखराजले पार्टीलाई बुझाएको सम्पत्ति विवरणमा भने खासै सम्पत्ति देखाइएको थिएन । जनयुद्धकालमा पार्टी नाम राकेशले चिनिने भट्टले पार्टीलाई बुझाएको विवरणमा घर घडेरीनभएको र जग्गाजमीन १ रोपनी ३ आनामात्रै रहेको उल्लेख गरेका थिए । २०/२५ लाख सामानको लजिष्टिकको सामान र १ लाख रुपैयाँको सुनचाँदी र गहनामात्रै भट्टले पार्टीलाई देखाएका थिए । यतिमात्रै सम्पत्ति भएको व्यक्तिलाई खासै धनी मानिँदैन ।
लेखराज र निर्मला दुबैजना जनयुद्धकालदेखि नै माओवादी आन्दोलनमा सक्रिय जोडी हो । तर, जतिसुकै त्यागभाव भएता पनि सन्तानको चाहना हुनु मानिसका लागि स्वाभाविक र मानवीय विषय हो । भट्ट परिवार सन्तान नभएकोमा दशकौंदेखि चिन्तित रहँदै आएको थियो ।
पछिल्लो समयमा ताप्लेजुङ निवासी आफ्नै पार्टीकी कार्यकर्तासँग दोस्रो विवाहका लागि भट्टकी जेठी पत्नी निर्मलाले पनि सहमति जनाएको एमाओवादी स्रोत बताउँछ ।
एमाओवादी विचारले लैस भएका भट्टका दुई पत्नीहरु निर्मला र विष्णुले आपसमा सौता बन्नका लागि जुन सहमति जनाए, यसले माओवादी आन्दोलन र अहिलेको बाहिरी समाजमा नयाँ सामाजिक बहस सिर्जना गरेको छ । कम्युनिष्ट महिलाहरु आपसमा सौता बन्न सहमत हुनु निकै रोचक विषय हो ।
को हुन् विष्णु ?
एमाओवादी कार्यकर्ता विष्णु आचार्यको जन्मस्थल ताप्लेजुङ सदरमुकामसँग जोडिएको फूलबारी गाविसमा पर्छ । उनी विद्यालय पढ्दादेखि नै अखिल क्रान्तिकारीमा आवद्ध थिइन् ।
कम्युनिष्ट विचारबाट दीक्षित विष्णुले सन्तानमात्रै पाइदिनका लागि भट्टकी दोस्री पत्नी बन्न किन सहमति जनाइन् ? कि उनलाई बाध्यतापूर्वक फसाइएको हो ? या उनले ‘सेरोगेसी’ मात्रै बन्न मञ्जुरी दिएकी हुन् ?
विष्णुबारे एमाओवादी ताप्लेजुङका एक नेताले अनलाइनखबरसँग भने- ‘विद्यार्थी संगठनमा काम गर्दागर्दै शान्ति प्रक्रियामा आएसँगै विष्णु काठमाडौंतिर लागिन् र त्यसपछि जिल्ला पार्टीसँग सम्पर्कमा छैनन् ।’ पछि विष्णुले ‘मन्त्री’ सँग बिहे गरेको चर्चा जिल्लामा सुनिएको ती माओवादी नेताले बताए ।
एमाओवादी नेताहरुले दिएको जानकारीअनुसार विष्णु सामान्य परिवारमा हुर्केकी युवती हुन् । उनका बुबाआमा सामान्य किसान हुन् । ३० वर्ष पनि नकटेकी विष्णुले पूर्वमन्त्री भट्टसँग पहिलो बिहे गरेकी हुन् ।
पुरानो समाजमा सामान्य, नयाँमा अचम्म !
पुरानो नेपाली समाजमा दुईवटी श्रीमती ल्याउने प्रचलन सामान्य मानिन्थ्यो । अहिलेको समाजमा पनि एउटा विवाह असफल भएपछि दोस्रो घरजम गर्नु स्वाभाविकै मानिन्छ । तर, एकै व्यक्तिले दुईवटी पत्नी ल्याउने र सौता-सौता मिलेर बस्ने घटनाचाहिँ अहिलेको समाजमा निकै अचम्मको मानिन्छ ।
आधुनिक समाजमा सन्तान भएन भने उपचार गर्ने, सामान्य उपचारबाट नभए टेस्टट्युव बेबी जन्माउने वा त्यो पनि सम्भव नभए ‘सेरोगेसी’ बाट सन्तान जन्माउने प्रचलन रहेको छ । विगतमा टेस्टट्युब बेबीको प्रविधि नभएकाले सौता ल्याएर सन्तान जन्माउने चलन थियो ।
सन्तान नभएका जोडीले कुनै परित्यक्त शिशुलाई अंगीकार गर्ने वा धर्मपुत्र धर्मपुत्री बनाएर तिनैलाई सन्तानको माया दिने प्रचलनसमेत समाजमा पाइन्छ ।
तर, लेखराज भट्ट दम्पतिले यी कुनै पनि विकल्पहरुको साटो बुढेसकालमा अर्कीसँग बिहे गरेर सन्तान जन्माउने पुरानो मध्ययुगीन बाटो रोजेका छन् । तर, यसरी गरिने विवाह सन्तान स्वार्थमा मात्रै आधारित हुन्छ कि प्रेममा आधारित ? अनि आधुनिक समाजले अंगीकार गर्दै आएको ‘एकनिष्ट परिवार र प्रेम’ मा यसले बाधा गर्छ कि गर्दैन ? यो रोचक प्रश्न भट्टको दोस्रो बिहेले उब्जाएको छ ।
अर्को प्रश्न पनि के छ भने कम्युनिष्ट विचारबाट दीक्षित विष्णुले सन्तानमात्रै पाइदिनका लागि भट्टकी दोस्री पत्नी बन्न किन सहमति जनाइन् ? कि उनलाई बाध्यतापूर्वक फसाइएको हो ? या उनले ‘सेरोगेसी’ मात्रै बन्न मञ्जुरी दिएकी हुन् ? होइन भने लेखराज भट्टले शारीरिक सम्बन्ध विष्णुसँग र प्रेमचाहिँ निर्मलासँग गरे भने के होला ? यस्तो सामाजिक प्रश्न विष्णुको निर्णयले उब्जाएको छ ।
विद्यमान कानूनले के भन्छ ?
मुलुकी ऐनको विहाबारी महलले केही अवस्था तोकेको छ र त्यो स्थितिमा पुरुषले दोस्रो श्रीमती बिहे गर्ने छुट पाउँछ ।
मुलुकी ऐन बिहाबारीको ९ नम्बरमा पत्नीबाट सन्तान नहुने मेडिकल बोर्डबाट प्रमाणित भएमा लोग्नेले अर्की श्रीमती ल्याउन पाउने व्यवस्था छ ।
त्यसैगरी मुलुकी ऐनको सोही महलमा पत्नीलाई यौनसम्बन्धी सरुवा रोग लागी निको नहुने भएमा, निको नहुने गरी बहुलाएमा, हिँडडुल गर्न नसक्ने गरी अपाङ भएमा, दुबै आँखा नदेख्ने भएमा वा अंशवण्डा गरी भिन्नै बसेमा लोग्नेले अर्की श्रीमती ल्याउन पाउने प्रावधान छ ।
हेर्नुहोस् मुलुकी ऐनको प्रावधान

महिलामाथिको विभेद हटाउने प्रयास
मुलुकी ऐनमा रहेको माथिको प्रावधान महिलामैत्री छैन । पत्नी विरामी हुँदा पुरुषले अर्की विवाह गर्ने प्रावधान मानवीय पनि छैन । विरामी भएको अवस्थामा त झनै सहामुभूति र सहयोग गर्नुपर्नेमा अर्की वहे गर्न पाउने छुट कानूनले दिएको छ ।
अघिल्लो सरकारका कानूनमन्त्री नरहरी आचार्यले मुलुकी ऐनमा रहेको यस्तो प्रावधानलाई हटाएर नयाँ व्यवस्था प्रस्ताव गरेका छन् ।
पूर्वमन्त्री आचार्यले संसदमा प्रस्ताव गरेको तर कानूनको रुप नलिइसकेको ‘देवानी कानूनको संशोधन र एकीकरण गर्न बनेको विधेयक-२०७१ को ८३ नम्बर बुँदामा पुनविवाह गर्न सक्ने केही प्रावधान राखिएका छन् ।
यी प्रावधानहरुमा निको नहुने यौन रोग लागेको अवस्थामा अर्को विवाह गर्न पाउने उल्लेख भए पनि पन्ती अपाङ्ग वा दृष्टिविहीन हुँदैमा अर्को बिहे गर्ने छुट दिइएको छैन । त्यस्तै पति वा पत्नीको सम्बन्धविच्छेद वा मृत्यु नभई सन्तान नजन्मेकै आधारमा अर्को बिहे गर्ने छुट नयाँ संशोधनले दिएको छैन ।
हेर्नुहोस् प्रस्तावित विधेयकको प्रावधान
कम्युनिष्टको चाँहि के हुन्छ ?
धार्मिक मान्यताअनुसार छोरो नभएसम्म पितृहरु पार तर्दैनन् भन्ने हिन्दु समाजको मान्यता छ । सामाजिक हिसाबले पनि छोराछोरीले भविश्यमा पाल्लान् भनेर सन्तानको आवश्कतालाई महत्व दिने गरिन्छ । साथै मध्ययुगीन सामन्ती समाजले महिलालाई सन्तान जन्माउने मेसिनमात्रै ठान्ने भएकाले एउटा मेसिनबाट सन्तान नजन्मे अर्को ‘मेसिन’ भित्र्याउने सामन्ती प्रचलन रहँदै आएको पाइन्छ ।
पुँजीवादीहरु सामन्तवादीभन्दा सभ्य हुन्छन् । यही कारणले पुँजीवादले एउटी पत्नी साथैमा हुँदा अर्की पत्नी भित्र्याउने परिकल्पना गर्दैन । पत्नीको मृत्यु भएमा, लगग्गै बसेमा वा सम्बन्ध विच्छेद गरेको अवस्थामा मात्रै दोस्रो विवाहलाई पुँजीवादी कानूनले बैध मान्छ । बरु सेरोगेसीबाट सन्तान जन्माउने, धर्मपुत्र राख्ने वा टेस्ट्युबबाट बच्चा जन्माउने तर, पति-पत्नी एकनिष्ट सम्बन्धमा रहने पुँजीवादी समाजको सौन्दर्य हो ।
सभ्य समाजमा सबै विचारधाराका मानिसले एकल महिलासँग विवाह गरेर नयाँ उदाहरण दिन थालेका छन् । चर्चित कलाकार हरिबंश आचार्य र साहित्यकार कृष्ण धराबासीले यस्तै उदाहरण पेश गरेका छन्
पुँजीवादी कानूनले अनमेल विवाहलाई पनि मान्यता दिँदैन । सामन्तवादमा जस्तो ६० वर्षे बुढासँग ८ वर्षे कन्या दान गर्ने कार्य पुँजीवादी युगमा गैरकानूनी मानिन्छ । नेपालको विद्यमान कानूनले पनि पति र पत्नीको उमेरको दुरी तोकेको छ । तर, भट्टले उमेरको सो दुरीलाई समेत तोडेका छन् ।
सिद्धान्ततः कम्युनिष्टहरुले पति र पत्नीको सम्बन्धलाई सामन्तहरुले जस्तो सन्तान उत्पादन वा ‘मोक्ष’मा आधारित बनाउँदैनन् । उनीहरुले सामन्तवादी परिवारलाई भन्दा पुँजीवादलाई राम्रो र प्रगतिशील मान्छन् । यो स्थितिमा ट्ष्टट्युव बेबी वा धर्मपुत्रको प्रचलन कम्युनिष्ट आदर्श विपरीत मानिँदैन ।
कम्युनिष्टहरुले पुँजीवादीभन्दा एक कदम अगाडि बढेर एकल महिलाहरुसँग विवाह गर्ने, अपहेलित भएका महिलाहरुसँग घरजम गरेर उनीहरुलाई आत्मसम्मान र सुरक्षण प्रदान गर्ने कामलाई नैतिक आदर्श मान्छन् ।
कम्युनिष्टले मात्रै होइन, सभ्य समाजमा सबै विचारधाराका मानिसले एकल महिलासँग विवाह गरेर नयाँ उदाहरण दिन थालेका छन् । चर्चित कलाकार हरिबंश आचार्य र साहित्यकार कृष्ण धराबासीले यस्तै उदाहरण पेश गरेका छन् ।
तर, एमाओवादी नेता भट्टले आफू उत्तरार्धमा पुगेका बेला एकल महिलालाई साथ दिनेतिर लागेनन् र छोरीजस्ती कन्याको खोजीमा लागे ।
वामपन्थी एवं मार्क्सवादी दर्शनमा कुनै पनि बाहनामा एकनिष्ट परिवारको विकल्प हुँदैन । कम्युनिष्ट जोडीलाई आपसमा प्रेम सकियो भने सम्बन्ध विच्छेद गर्न र पुनर्विवाह गर्न छुट छ, तर एकसाथ दुई वा दुईभन्दा बढीसँग वैवाहिक सम्बन्ध मार्क्सवादले अनुचित मान्छ ।
अब माओवादी नेता लेखराज भट्टले दुईजनासँगको आफ्नो एकसाथ सम्बन्धलाई कसरी मालेमावादी प्रमाणित गर्ने गर्लान् ? त्यो चाँहि हेर्न बाँकी छ । स्वस्थानी कथामा जस्तै ‘शिव शर्मा ब्राह्मण’ सँग विवाह गर्न मञ्जुर भएकी विष्णुले आधुनिक समाजलाई कसरी जवाफ दिने हुन्, त्यो पनि रहस्यमै छ ।
हेमन्तलाई कारवाही, लेखराजलाई छुट

एकीकृत माओवादीले दोस्री पत्नी ल्याएको आरोपमा रुकुमे नेता हेमन्तप्रकाश ओलीलाई कारवाही गरेको छ । ओलीले पहिली पत्नीसँग पारपाचुके गरेको र अशंवण्डा गरेर भिन्न भइसकेको बताएका छन् । र, पार्टीले आफूमाथि गरेको कारवाही मार्क्सवादी मान्यता विपरीत एवं अन्यायपूर्ण भएको बताएका छन् ।
तर, एमाओवादीले लेखराजलाई भने पहिली पत्नीसँग सम्बन्ध विच्छेद नगरी दोस्रीसँगको सम्बन्धलाई छुट दिएको छ । दुई नेताको हकमा पार्टीले भिन्नाभिन्नै नीति अपनाएको छ । एमाओवादकिो यस्तो निर्णयले सन्तानको जायजन्म नभएको अवस्थामा दुईवटी पत्नी ल्याउन पाउने मान्यता स्थापित गर्न खोजेको देखिन्छ ।
विवाह नितान्त दुईजनाको मामिला र अधिकारको विषय हो । तर, यसको सामाजिक एवं कानूनी औचित्य पनि अधिकारको प्रयोगसँगै जोडिएको हुन्छ । आशा गरौं लेखराजको त्रिकोणात्मक प्रेम सफल होस् ।
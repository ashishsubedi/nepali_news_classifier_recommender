
﻿रमेश धमला
२८ फागुन, काठमाडौं । नेपाल प्रहरीका अधिकृतले स्रोत-साधन र जनशक्तिको अभावले प्रभावकारी काम नसकेको बारम्बार गुनासो गर्छन् । एक अन्तरक्रिया कार्यक्रममा प्रहरी महानिरिक्षकसँग एसएसपीहरुले उही गूनासो तेस्र्याए, ‘स्रोत साधनको अभावमा काम गर्न सकिएन ।’
अपराध अनुसन्धान विभागले बिहिबार बाग्मती अञ्चलका एसएसपीहरुलाई बोलाएर अपराध अनुसन्धानसम्बन्धी एक दिने अन्तक्रिर्या आयोजना गरेको हो । उक्त अन्तरक्रियामा एसएसपीहरुको गुनासो सुनिसकेपछि महानिरिक्षक उपेन्द्रकान्त अर्यालले भने उल्टै उनीहरुप्रति आफ्नो गुनासो सुनाए । उनले अपराध अनुसन्धानमा अञ्चल एसएसपीहरुको भुमिका कमजोर भएको भन्दै असन्तुष्टी व्यक्त गरे ।
प्रहरी प्रधान कार्यालयमा भेला भएका अञ्चलका एसएसपीहरुलाई निर्देशन दिने क्रममा आइजीपी अर्यालले अपराध अनुसन्धान प्रहरीको मुख्य जिम्मेवारी भएको र त्यसमा अञ्चलका एसएसपीहरु आफैं  सक्रिय हुन निर्देशन दिएका थिए ।  स्रोत साधन नभएर काम हुन नसकेको भन्ने गुनासोलाई लक्षित गर्दै आइजीपी अर्यालले भने, ‘कहिलेकाहीँ जिउ नचिलाए पनि चिलाएको जस्तो लाग्छ । वास्तवमा त्यो चिलाएको नभएर रोग हुन सक्छ । प्रहरीमा पनि भएको स्रोत-साधनको उपयोग गर्नुको साटो केही भएन भनेर कराउने रोग बनेको छ ।’
‘भएका स्रोत साधनहरुको सदुपयोग गर्नुहोस, नसके आन्तरिकरुपमा खाज्नुहोस’ अर्यालले भने, ‘त्यति गर्दा पनि नभए हेडक्वाटरमा भन्नुहोस, सकेको उपलब्ध हुन्छ ।’
कुनै व्यक्तिको दर्जाले भन्दा उसको क्षमताले अपराध अनुसन्धान सफल हुने आइजीपी अर्यालको भनाई छ । उनले भने, ‘अपराध अनुसन्धान गर्न सक्ने व्यक्तिलाई खटाउनु पर्छ र उसलाई दिने सेवा-सुविधा पनि बढाउनु पर्छ ।’ त्यसको लागि अञ्चलका एसएसपीहरुले पुलको काम गर्नु पर्ने तर त्यस्तो हुन नसकेको आइजीपीको गुनासो थियो ।
स्रोत-साधनबारे मलाई भन्नुस्: शर्मा
अन्तरक्रियाको आयोजक अपराध अनुसन्धान विभागका एआइजी विज्ञानराज शर्माले देशैभरी लागु भैरहेको ‘क्राइम एक्सन प्लान’ अनुसार अपराध अनुसन्धानमा ध्यान दिन र त्यसको लागि जनशक्ति व्यस्थापन गर्न अञ्चलका एसएसपीहरुलाई निर्देशन दिए । अपराध अनुसन्धानमा अञ्चलका एसएसपीहरु गम्भिर नभएको भन्दै एआइजी शर्माले भने, ‘तपाईंसंग स्रोत-साधन र जनशक्ति छैन भने मलाई भन्नुहोस ।’
सिआइवीका डिआइजी नवराज सिलवालले अपराध अनुसन्धानको नेतृत्व अञ्चलका एसएसपीले लिनु पर्ने बताए । उनले भने, ‘देशका १९८ वटा इकाइमा क्राइम एक्सन प्लान लागु भएको छ तर त्यसको प्रभावकारी काम भएको छ कि छैन भन्ने अनुगमन अञ्चल एसएसपीले गर्नुपर्‍यो ।’
अपराध अनुसन्धान विभागले एक वर्ष अगाडी ल्याएको क्राइम एक्सन प्लान हरेक प्रहरी कार्यालयले कार्यन्वयन गर्नुपर्ने भनिएको थियो । त्यसमा विशेषगरी अञ्चल प्रहरी कार्यालयले सक्रियता लिनु पर्ने भनिए पनि अधिकांश अञ्चल प्रहरी कार्यालय तथा अञ्चल एसएसपीहरुको भुमिका सुस्त देखिएको छ ।
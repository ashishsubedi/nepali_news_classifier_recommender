
﻿२८ फागुन, काठमाडौं । नेपाली कांग्रेसका नवनिर्वाचित सभापति शेरबहादुर देउवाले न्यायपरिषदले गरेको सिफारिस फिर्ता गरेर सभामुख ओनसरी घर्ती मगरले गल्ती गरेको बताएका छन् ।
रिपोर्टर्स क्लब नेपालले शुक्रवार आयोजना गरेको साक्षात्कारमा उनले भने, ‘सभामुखले हस्तक्षेप गर्ने होइन । सुनवाई समिति बनाउने हो । फिर्ता गर्नु परे पनि सुनवाई समितिले गर्छ । न्यायधिस सिफारिस मलाई चित्त बुझोस नबुझोस त्यसको अर्थ छैन । गलत काम सभामुखले गर्न सुहाउँदैन । सभामुख सम्मानित र तटस्थ पद हो, सबैको साझा हो उसले अभिभावकको भूमिका निर्वाह गर्नु पर्छ ।’
साक्षात्कारमा सभापति देउवाले सभामुख असल मान्छे भए पनि उनलाई कसैले फसाएको जस्तो आफूलाई लागेको भन्दै यस विषयमा आफूले एमाओवादी अध्यक्ष प्रचण्डसँग कुरा गर्ने बताए ।
उनले केपी शर्मा ओली नेतृत्वको सरकार आफ्नै बोझले ढल्ने भन्दै कांग्रेसले अहिले शसक्त प्रतिपक्षको भूमिका खेल्ने स्पष्ट पारे ।
देउवाले भने, ‘सशक्त प्रतिपक्ष नभए शासक तानाशाही हुन्छ । गलत विपक्षी भए प्रजातन्त्र कमजोर हुन्छ । दह्रो प्रतिपक्ष भए प्रजातन्त्र बलियो हुन्छ । त्यसैले हामी प्रतिपक्षमा बस्छौ । यो सरकारमा हामी जाँदैनौ ।’
प्रधानमन्त्री केपी शर्मा ओलीले गृहजिल्ला झापामा आयोजित एक कार्यक्रममा कांग्रेसलाई अहिलेकै सरकारमा सहभागी हुन आग्रह गरेका थिए ।
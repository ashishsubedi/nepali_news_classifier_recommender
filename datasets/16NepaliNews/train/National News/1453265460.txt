
﻿
६ माघ, काठमाडौं । सोमबारको वार्तापछि बिच्किएको मधेसी मोर्चालाई सहमतिमा ल्याउने अन्तिम प्रयास सुरु भएको छ । केही दिनका लागि संविधान संशोधन प्रक्रिया रोकिएपछि तीन दल आन्तरिक छलफलमा जुटेका छन् भने मधेसी मोर्चाका नेताहरुसँग अनौपचारिक सम्वाद भइरहेको छ ।
सहमतिको प्रयासमा आज ३ बजे प्रमुख तीन दलका शीर्ष नेताको बैठक बोलाइएको छ । त्यसअघि दलहरुको दुई पक्षीय छलफल हुनेछ ।
एक नेताका अनुसार आज र भोलि सहमतिका लागि अन्तिम प्रयास हुनेछ । उनले भने, निकै जोडबलका साथ संविधान संशोधन प्रक्रिया केही दिनका लागि रोकिएको छ र, सहमतिका लागि हामी प्रयास गरिरहेका छौं ।’
स्रोतका अनुसार मधेसी मोर्चाले अघि सारेको छबुँदे प्रस्तावलाई आधार बनाएर सहमति खोज्न एमाओवादीले पहल गरिरहेको छ । प्रमुख विपक्षी नेपाली कांग्रेस पनि यसमा सकारात्मक छ । तर, वरिष्ठ नेता शेरबहादुर देउवा पक्षका कारण कांग्रेसभित्र एकमत देखिएको छैन् ।
सरकारको नेतृत्व गरिरहेको नेकपा एमाले भने सकारात्मक देखिएको छैन् । मधेसी मोर्चाले एकपछि अर्को नयाँ माग ल्याएको र सहमति नै गर्न नचाहेको प्रधानमन्त्री केपी शर्मा ओली र एमाले नेतृत्वको निष्कर्ष देखिन्छ । वार्ता प्रक्रियामा संलग्न नेताहरुका अनुसार धेरै कुरा मिले पनि सहमति त्यति सजिलो छैन् ।
नभए संविधान संशोधनबाट सम्बोधन
सहमतिको प्रयास असफल भए मधेसलाई संविधान संशोधनबाट सम्बोधन गर्ने सम्भावना देखिएको छ । यसका लागि सरकारले व्यवस्थापिका संसदमा दर्ता गरेको संविधान संशोधन विधेयकमा मधेसी मोर्चाको सहमति विना नै एकतर्फी रुपमा परिर्माजन गरिनेछ ।

मधेसी मोर्चासँग लिखित सहमति नभएको अवस्थामा संविधान संशोधन विधेयकमा परिर्माजन गर्न एमालेलाई सहमत गराउनु कांग्रेस र एमाओवादीलाई चूनौतीपूर्ण हुनेछ । किनकी एमाले त्यसका लागि तयार देखिएको छैन्

सरकारले समानुपातिक समावेशी र जनसंख्याका आधारमा निर्वाचन क्षेत्रसम्वन्धी मधेसी मोर्चाको मागलाई सम्बोधन गर्न भन्दै संसदमा संशोधन दर्ता गरेको छ । तर, मधेसी मोर्चाले यसलाई अपर्याप्त भनेको छ ।
विपक्षी कांग्रेस र सत्तारुढ एमाओवादीका संसादले पनि संशोधन दर्ता गरेका छन् । यसलाई पास गर्ने हो भने मधेसी मोर्चाको दुई प्रमुख माग लगभग सम्बोधन हुने नेताहरु बताउँछन् ।
‘हाम्रो पहिलो जोड सहमतिमा नै हुन्छ,यदि सहमति भएन भने संविधान संशोधनमा एकोमोडेट गर्ने प्रयास गर्नुपर्छ’ कांग्रेसका एक नेताले अनलाइनखबरसँग भने ।
यो विकल्पप्रति आन्दोलनरत मधेसी मोर्चा पनि सकारात्मक देखिएको छ । राजनीतिक संयन्त्र बनाएर सीमांकनबारे तीन महिना भित्र निर्णय गर्ने सहमति एकहदसम्म उधारो नै हुने भएकाले सम्झौता नगर्न मोर्चालाई दबाव छ ।
यदि दलहरुले सहमति गरेनन् र, संशोधनमार्फत सम्बोधनको प्रयास गरे सीमांकनको कुरा नमिल्दासम्म मधेसी मोर्चाले आन्दोलनलाई जारी नै राख्ने छ । तर, सीमामा धर्नासहितका आन्दोलनको स्वरुप भने परिर्वतन गर्न सक्नेछ ।
तर, मधेसी मोर्चासँग लिखित सहमति नभएको अवस्थामा संविधान संशोधन विधेयकमा परिर्माजन गर्न एमालेलाई सहमत गराउनु कांग्रेस र एमाओवादीलाई चूनौतीपूर्ण हुनेछ । किनकी एमाले त्यसका लागि तयार देखिएको छैन् ।
अहिले सरकारले अघि बढाएको संशोधन पास गर्दा नाका खुल्ने एमाले नेतृत्वको बुझाइ छ । र, कांग्रेसले आफ्नो नेतृत्वको सरकारले दर्ता गरेको संशोधनमा आफैं संशोधन दर्ता गरेकोमा उसलाई चित्त बुझेको छैन । कांग्रेसले मधेस समस्या समाधानको श्रेय आफूले लिन खोजेको एमालेको बुझाइ छ ।
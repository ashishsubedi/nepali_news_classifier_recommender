
﻿
अरुण बराल
जब-जब पेटभित्रका अदृश्य अंगहरु दुख्न थाल्छन्, त्यसपछि एकाएक याद आउँछ- एमाओवादी नेता वर्षमान पुन, राप्रपा नेपालका स्व. चन्द्रबहादुर गुरुङ र स्व. डा. चित्रप्रसाद वाग्ले आदि इत्यादि । यस्तै-यस्तै भयमिश्रित मानसिकता बोकेर यो पङ्तिकार त्रिवि शिक्षण अस्पताल महाराजगञ्ज (जहाँ सोमबारदेखि डा. गोविन्द केसी अनसन बस्दैछन्) पुग्दा केही भिन्न प्रकृतिका अनुभव संगाल्न पाइयो ।
१२ नम्बरमा बाह्रथरि कुरा
त्रिवि शिक्षण अस्पतालको १२ नम्बर कोठा जहाँ, अल्ट्रासाउण्ड (भिडियो एक्स रे) गरिन्छ । आफ्नो पालोको नम्बर पनि १२ नै थियो । हरियो पर्दाभित्र एकजना गर्भवती महिला छिरिन् । लगत्तै नेपथ्यमा सुनियो बिरामी र डाक्टरवीच भिडियो एक्स रे गर्दाका बखतको सम्वाद ।
बिरामीको प्रश्न थियो- विदेशमा त डाक्टरले बिरामीलाई सबैथोक बताइदिन्छन्, नेपालमा चाँहि के हो ? (भलै बाहिर ढोकैमा ‘अल्ट्रासाउण्ड गर्न आउँदा विरामीहरुले विचार पुर्‍याउनुपर्ने कुरा’ लेखिएको थियो र त्यसमा भनिएको थियो कि डाक्टरले रिपोर्ट लेखेको बेला प्रश्न नगर्नुहोला ।) बिरामीको स्वार्थको पटक्कै प्रतिनिधित्व नगर्ने यो ‘आचारसंहिता’ ती गर्भवतीले पढिनछिन् । या, पढेर पनि उनलाई प्रश्न नगरी चित्त बुझेन ।
विरामीले डाक्टरलाई यति प्रश्न के गरेकी थिइन्, ती रेडियोलोजिस्टले अल्ट्रासाउण्डस्थलमै भाषण सुरु गरिहाले । र, ४ घण्टासम्म उभिएका बिरामीले त्यो भाषण नेपथ्यमा सहजतापूर्वक सुने ।
रेडियोलोजिष्टको भनाइ यस्तो थियो- ‘अमेरिकामा जस्तो खोजेर हुँदैन नेपालमा । त्यहाँ त एउटा डाक्टरले दिनमा ४/५ जना बिरामीमात्रै हेर्छ । नेपालमा दिनमा ५० जना/सय जना विरामी हेर्नुपर्छ ।’
डाक्टरसा’पले एकोहोरो बोलिरहेको सुनियो- ‘हामीले भनेको तपाईहरुले बुझ्नु पनि त पर्‍यो नि । डाक्टरको भनाइ बिरामीलाई के थाहा ? यो सबै थाहा पाउने विचार भए मेडिकल साइन्स पढ्नु । आफैं डाक्टर हुनु अनि बल्ल बुझिन्छ ।’
डाक्टर यतिमै रोकिएनन् । उनी गर्भवती महिलाको पेटको अल्ट्रासाउण्ड गरिरहेका थिए । उनले बिरामीसँग स्वास्थ्यका विषयमा होइन कि सिंगै देशको अवस्थाका बारेका बताउन थाले-‘दुईवटा त हामीले आन्दोलन नै गरिसक्यौं । अहिले के छ, देशको अवस्था हेर्नोस् त । जस्तो देश, उस्तै अस्पताल के गर्ने ? देश गुनाको भेष भनेको यही हो ।’

सरकारी अस्पतालका ती डाक्टरले बिरामीलाई भीड नभएको ठाउँमा उपचारका लागि जानसमेत सुझाउन भ्याए । ‘पहिलेको भन्दा अहिले राम्रो के छ भने अलि खाली भएको ठाउँमा जचाउँन गयो भने राम्रो सेवा पाइन्छ । सबै मान्छे एकै ठाउँमा जम्मा भइदिएपछि के गर्ने ? डाक्टरहरु बोल्ने कुरै भएन नि । हामीले नबोलेको यसैले गर्दा हो क्या !’
शिक्षण अस्पतालका ती रेडियोजोलिस्ट स्वास्थ्यसम्बन्धी विषयमा मात्रै विरामीसँग बोल्न नभ्याउने रहेछन् । अरु विषयमा उनको विशेष दक्षता देखियो ।
अर्की महिलाको पालोमा पनि ती डाक्टर राम्रैसँग बोलेको सुनियो । रेडियोलोजीमा काम गर्ने उनी भन्दै थिए- ‘अस्तिको हप्ता म भैरहवातिर गएको थिएँ….। मान्छेलाई के हुन्छ भने यो डाक्टर राम्रो छ भन्यो भने त्यसैका पछि भीड लाग्छन् । अस्ति नै एउटा टीभीलाई अन्तरवार्ता दिएको थिएँ, मेरोमा ५०/६० जना विरामीहरु लाइन लाग्न थाले । सधैं ५/६ जनामात्रै आउँथे । तैंले अन्तरवार्ता दिएर बर्बाद गरिस् भनेर मलाई गाली पनि गरे । तर, एक सातापछि भीड घट्यो र उही ५/७ जनामा झर्‍यो । यस्तो हुन्छ हेर्नोस् ।’
दुर्भाग्य ! आफ्नो पेटको भिडियो एक्स रे गर्ने काम ती डाक्टरको च्याम्बरमा परेन र अर्कै डाक्टरको कोठामा पर्‍यो । देशको चिन्ता गर्ने ती भाषणबाज डाक्टरको दर्शनै गर्न पाइएन, उनलाई नेपथ्यबाट सुनियोमात्र । उनी यति बोलिरहेका हुन्थे कि मानौं त्यहाँ कुनै राजनीति चलिरहेको छ ।
देश नबनेको र पटक-पटक आन्दोलन गरेको बताउने ती डा. सा’बको कक्षमा १२ औं नम्बरको बिरामीको पालो आउन दुई घण्टा लाग्यो । टोकनको त्यहाँ कुनै काम थिएन । सेतो लुगा लगाएकाहरुले पालो मिच्दै आफन्तलाई घुसाएको आरोप बिरामीहरुले लगाइरहेका थिए । दृश्य पनि त्यस्तै देखिन्थ्यो । सफेदपोशधारीहरु बिरानीलाई पल्याकपुलुक हेर्दै आफन्तलाई लिएर मुसोजसरी डाक्टरको कक्षमा फुत्त छिर्थे, लाइनमा बस्नेको पालो कहिल्यै आउँदैनथ्यो ।
सोझा राजबंशीका बाबु-छोरा कुरेका कुर्‍यै थिए । गर्भवतीहरु पिसाब रोकेर बसिरहेका थिए । बेलुका ४ बज्दा छेउमा राखिएको भित्ते घडीले ८ बजेको देखाइरहेको थियो । दिनमा दुई पटकमात्रै त्यसले सही ‘टाइम’ दिँदोरहेछ । सम्झें- जस्तो अस्पताल, त्यस्तै देश ।
आफ्नो पेटको वायाँ भाग दुखेको थियो । जनरल वार्डको डाक्टरले कलेजोको जाँच गर्न पठाएका थिए । रेडियोलोजिष्टले केही सोधेनन्, सास लामो तान्नोस् भने, तानें । सास छोड्नोस् भने, छोडें ।
म उठ्नासाथ एउटी किशोरी बेडमा सुतिन् र कम्मरको लुगा माथि सुर्किइन् । म हिँड्दा डाक्टर सोध्दै थिए-के समस्या छ नानी ?
‘मेडिकल साइन्स नपढेका’ वृद्ध र सुस्त मनस्थितिका राजबंशी बाबुछोरालाई डाक्टरले के सोधे होलान्, उनको दुखेको कता हो, जाँच्नुपर्ने कता हो ? कागज बोकेर उनीहरु बाहिर उभिएको दृश्य शिल्पी थिएटरको नाटकभन्दा कम वियोगान्त देखिँदैनथ्यो ।
बाहिरै लेखिएको थियो, डाक्टरलाई प्रश्न नगर्नू । डाक्टरले पनि अघि नेपथ्यबाटै भनिसके, प्रश्न गर्ने भए आफैं मेडिकल साइन्स पढ्नु । विचरा गाउँबाट आएको गुरुवाले प्रश्न गर्न पनि जान्नु पर्‍यो नि, बीबीसी नेपाली सेवाको विज्ञापनमाजस्तो ।
जानोस्, डाइरेक्टरलाई भन्नोस् !
अस्पतालमा डाक्टर र त्यहाँका कर्मचारीले मात्रै राम्रो व्यवहार गर्ने हो भने सबैले यसै गर्दै गएर हाम्रो देश राम्रो हुन्थ्यो कि ? आफ्नो रुममा घडी बिग्रेको छ, तर तिनै डाक्टर देशको अवस्थाबारे चिन्ता गर्छन् । बिरामीले केही सोध्दा झर्किन्छन् तर, राजनीतिक गफ गर्न समय निस्कन्छ । कर्मचारीहरु विरामीको आँखा छल्दै पालो मिच्छन् । अनि कसरी सुधि्रन्छ देश ? कर्मचारी र डाक्टरहरु आफन्तको बिल बोकेर पालो मिच्न खटिएपछि कसरी लागू हुन्छ नियम र अनुशासन ? हाम्रो बलमिच्याइँपूर्ण अप-संस्कृतिले लिप्त ‘सिभिल सोसाइटी’ हेर्न टिचिङ अस्पताल गए पुग्ने रहेछ, अन्त जानै पर्दैन ।
सबैका ‘आइकन’ बनेका डा. गोविन्द केसीले काम गर्ने अर्थोपेडिक डिपार्टमेन्टको अगाडिपट्ट िरत्नपार्कमा भन्दा ठूलो भीड लाग्दोरहेछ विरामीहरुको । त्यहाँ एकजना श्वेताम्बर व्यक्तिले आफ्नो काका उमेरका बिरामीलाई ठूलो स्वरमा हप्काइरहेका थिए,- ‘तपाईको म उपचार गर्दिँन, जानोस् डाइरेक्टरलाई गएर पोल लगाउनोस् ।’
त्यही भीडभन्दा अलि पर साँघु साप्ताहिकका सम्पादक गोपाल बूढाथोकी पनि हातमा कागजात बोकेर डाक्टरलाई पर्खिइरहेको अवस्थामा भेटिए । सरकारी अस्पतालबाट स्वास्थ्य सेवा लिन आएका थिए सम्पादक बूढाथोकी ।
हरियो ज्याकेटको गोजीमा नोकिया मोबाइलको सानो सेट बोकेको बाहिरैबाट प्रष्ट देखिने, वृद्धभत्ता खाने उमेरका सुरक्षा गार्ड बिरामीहरुलाई यसरी हर्काइरहेका थिए कि सानोमा हामी गोठालो जाँदा बाख्रालाई त्यसैगरी हर्काउँथ्यौं ।
पिसाबमा भ्रष्टाचार !

नाक-कान घाँटी डिपार्टमेन्टतिर जाने ठाउँमा शौचालय छ, जसमा पिसाव फेरेको १ रुपैयाँ र दिशा गरेको २ रुपैयाँ लाग्ने उल्लेख छ । तर, त्यहाँ बस्ने आमैले पिसाव फेरेको ५ रुपैयाँ उठाउँछिन् । सरकारी अस्पतालमा सेवाग्राहीले पिसाव फेर्दा पैसा लिइन्छ, तर एक रुपैयाँ लेखिन्छ र पाँच रुपैयाँ उठाइन्छ ।
यसैवीच एकजना व्यवस्थापक ट्युब लाइन चेक गर्दै हिँडेको अवस्थामा भेटिए । उनलाई मैले बोलाएर शौचालयमा पुर्‍याएँ । उनले पाँच रुपैयाँ उठाएको देखेपछि भने- यो त भएन नि । त्यहीँबाट उनले ‘माथि’ फोन गरेर रिपोर्ट गरे र मलाई भने- ‘तपाईलाई धन्यवाद । तपाईहरुले यसरी गल्ती देखाइदिएपछि हामीलाई सच्याउने मौका मिल्छ ।’
भोलिपल्ट जाँदा ती आमैले उसैगरी निर्धक्कसँग प्रतिव्यक्ति पाँचरुपैयाँ लिइरहेकी थिइन् । भित्तामा लेखिएको थियो- पिसाब फेरेको १ रुपैयाँ ।
सीताजीको पाठेघर !
तीन दिन अस्पताल धाउने अपरिहार्य तर अनुत्पादक कामको सिलसिलामा एक दिन दिउँसो साहित्यकार कृष्ण धराबासी र मञ्जू बिमलीसँग भेट भयो । पत्नीको ढाडको उपचार गर्न चिनेको डाक्टरसँग समय मिलाएर गएका जाने-मानेका साहित्यकारका जोडीलाई पनि कर्मचारीले के बाँकी राख्थे ! भिडियो एक्सरेको टाइम लिन पुगेका ठाउँमा कर्मचारीले धराबासीलाई ‘यस्तो कागजले हुँदैन’ भन्दै झाँटे ।
केहीबेर बाहिर बस्दा धराबासीले अमेरिकामा स्वास्थ्य नीति कस्तो छ र नागरिकहरु जंकफुडका कारण कसरी समस्यामा पर्ने गरेका छन् भन्ने व्याख्या गरे । अमेरिकामा बढी मानिसहरु सडक दूर्घटनामा मर्ने गरेको, दोस्रोमा हृदयाघात र तेस्रोमा क्यान्सर मृत्युको कारण हुने गरेको उनले सुनाए । तर, त्यहाँ डाक्टरहरुले बिरामीलाई राम्रो रेस्पोन्स गर्ने गरेको अमेरिकाबाट फर्केका धराबासीले बताए ।
नेपालमा नि ? यहाँको त उनलाई पनि केको चित्त बुझोस् ! धराबासीले आफ्नी दिवंगत पत्नी सीताको स्मरण गर्दै भने- ‘डाक्टरले सीताजीको पाठेघर फालिदिए, तर पाठेघरमा केही भएकै रहेनछ ।’
गोविन्द केसीज्यू ! अनसन बस्नुहोस् तर…..
टिचिङ अस्पतालमै भएका बेला सुनियो कि डा. गोविन्द केसी सोमबारदेखि फेरि अनसन बस्दैछन् । सरकारले उनका माग पूरा गर्नका लागि उच्चस्तरीय चिकित्सा सेवा आयोग गठन गरिसकेको छ, तैपनि उनी बिरामीहरुलाई थप बिजोग बनाउँदै अनसन बस्दैछन् ।
अनसन बस्ने नै भए डा. केसीलाई सुझाव छ- तपाई अनसन नबसी नछाड्ने भए एकपटक टिचिङ अस्पतालको व्यवस्थापन सुधारका लागि बसिदिनोस् । सिंगै देशको स्वास्थ्य क्षेत्रको सुधारका लागि डा. गोविन्द केसी गर्दै आएको संघर्षलाई समर्थन गर्नुपर्छ, तर कमसेकम तपाईले काम गर्ने अस्पतालको दुई सय मिटर वरपर त तपाई आफैंले सुधार ल्याउनुपर्‍यो नि !

डा. गोविन्द केसीज्यू ! तपाईकोमा जँचाउन आउने बिरामीले सरकारी अस्पतालको शौचालयमा पैसा तिर्नुपर्छ । त्यसमा पनि एक रुपैयाँ लेखेर पाँच रुपैयाँ शोषण गरिन्छ । अनि तपाई केका लागि अनसन बस्दै हुनुहुन्छ ? तपाईले काम गर्ने अस्पतालमा मेसिन बिग्रेर बिरामीहरुले इन्डोस्कोपी र कोलोनोस्कोपी गर्न नपाएको कति दिन भयो ? तपाईले काम गर्ने अस्पतालमा कर्मचारीले पालो मिच्ने र सानो ठाउँबाट नियमको बर्खिलाप गरेको कति वर्ष भयो ? त्रिवि शिक्षण अस्पतालको आन्तरिक व्यवस्थापन सुधारका लागि कहिले अनसन बस्ने डा. सा’प ? गोविन्द केसीजस्तो महान व्यक्तिले काम गर्ने अस्पतालमा शौचालयमै भ्रष्टाचार भएको सुहाएन ।
अनसन बसेर बिरामीको उपचारमा बाधा पार्नु ठीक भएन । अस्पतालजस्तो हत्यावश्यक सेवा दिने ठाउँ बन्द हडताल र अनसनभन्दा पर हुनुपर्छ । डाक्टरले कुनै पनि बाहनामा विरामीको उपचारमा बाधा पार्नु हुँदैन । र, डाक्टर भनेको समाजको सचेत एवं प्रतिष्ठित नागरिक हो । त्यसैले अस्पतालमा बसेर देशजस्तो छ, अस्पताल पनि त्यस्तै हुन्छ भन्ने कि डाक्टर र कर्मचारीहरुले आफैंबाट परिवर्तनको थालनी गर्ने ? कमसेकम अनसन स्थलमा त सुधार होस् डा. सा’ब !
जनताको अस्पतालमा उपचारका लागि खर्च गरिएको तीन दिने निरर्थक यात्राबाट जन्मिएको प्रश्न हो यो । र, यो निरर्थक यात्रा कोलोनोस्कोपी गर्ने मेसिन बिग्रिएको कोठामा पुगेर तीन दिनपछि बिश्राम लागेको छ ।
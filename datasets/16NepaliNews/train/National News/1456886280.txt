
﻿व्यक्तिगत रूपमा ५० हजारभन्दा बढी चन्दा नलिने, संस्था र कम्पनीसँग २० लाखसम्मको चन्दा स्विकार्ने, दश हजारभन्दा बढीको चन्दा बैंकबाट मात्र लिनेनयाँ पत्रिकाकाठमाडौं, १९ फागुन
डा. बाबुराम भट्टराई नेतृत्वको नयाँ शक्ति नेपालले एक वर्षमा व्यक्तिगत बढीमा ५० हजार र कुनै संस्था वा कम्पनीबाट २० लाख रुपैयाँभन्दा बढी चन्दा नलिने कार्यविधि तयार पारेको छ ।
सचिवालय बैठकले गरेका निर्णयबारे जानकारी दिन मंगलबार गरिएको पत्रकार सम्मेलनमा संयोजक भट्टराईले एक आर्थिक वर्षमा व्यक्तिबाट ५० हजार र संस्था र कम्पनीबाट २० लाख रुपैयाँभन्दा बढी चन्दा नलिने जानकारी गराए । उनले नाम ठेगाना नखुलेका, धार्मिक साम्प्रदायिक समूह तथा विदेशी नागरिकले दिएको चन्दा पनि नलिने निर्णय भएको जानकारी दिए ।
१० हजार रुपैयाँभन्दा माथिको चन्दा बैंकबाट मात्रै लिने र चन्दाका लागि कसैलाई दबाब नदिने नयाँ शक्तिले तयार पारेको कार्यविधिमा उल्लेख छ । यसैगरी, बहालवाला सरकारी कर्मचारी, नेपाल सरकारको पूर्ण वा ५१ प्रतिशतभन्दा बढी स्वामित्व रहेको संस्थाका कर्मचारीबाट पनि चन्दा नलिने कार्यविधिमा छ ।
सार्वजनिक ठेक्कामा कालोसूचीमा परेकाहरू र फौजदारी अभियोगमा जेल परेका, भ्रष्टाचारको अभियोग लागी छानबिन भइरहेका, फैसला भएका व्यक्तिबाट पनि चन्दा नलिने उसले जनाएको छ ।आधुनिक समाजवादप्रति प्रतिबद्ध
नयाँ शक्तिले आधुनिक समाजवादप्रति प्रतिबद्धता जनाएको छ । ‘हामी नेपाली जनताको एकता, समावेशी अधिकार र स्वामित्वसहित आधुनिक समाजवादका लागि प्रतिबद्ध छौँ,’ डा. बाबुराम भट्टराईद्वारा हस्ताक्षरित विज्ञप्तिमा भनिएको छ, ‘पार्टीभित्रको लोकतन्त्र, पारदर्शिता, जवाफदेहिता र विधिको शासन हाम्रा लागि निकै महत्त्वपूर्ण छन्, जसको पूर्ण पालना गर्न हामी बचनवद्ध छौँ ।’राजनीतिक विभाग गठन
नयाँ शक्तिको सचिवालयले डा. बाबुराम भट्टराईको संयोजकत्वमा १२ सदस्यीय राजनीतिक विभाग गठन गरेको छ । उनकै संयोजकत्वमा नयाँ बन्ने पार्टीको राजनीतिक दस्तावेज लेखन समिति, देवेन्द्र पौडेलको संयोजकत्वमा विधान तथा संगठनात्मक नीति लेखन समिति बनाएको छ ।सचिवालयमा ११ जना थपिए
नयाँ शक्तिले आफ्नो सचिवालयमा केन्द्रीय परिषद्का ११ जनालाई थप गरेको छ । हेमचुरी, कर्णध्वज केसी, गणेश राई, चिनक कुर्मी, ध्रुव पराजुली, नाथुप्रसाद चौधरी, रामरिझन यादव, लीला थापा, वीरेन्द्रकुमार पोख्रेल, सरुण बाँठामगर र सुशीला सिरपाइलीलाई सचिवालयमा थप गरिएको हो ।चुनाव लड्न शुल्क तिर्नुपर्ने
उसले पार्टीका विभिन्न तहमा उम्मेदवार हुन चाहनेका लागि शुल्क तिर्नुपर्ने कार्यविधि बनाएको छ । गाउँ परिषद् सदस्यको उम्मेदवारले दुई सय, नगरपालिका परिषद् सदस्यले पाँच सय, जिल्ला परिषद् सदस्यले दुई हजार र केन्द्रीय परिषद् सदस्यको उम्मेदवारले पाँच हजार शुल्क बुझाएर मात्रै उम्मेदवार हुन पाउनेछन् ।नेपाली उत्पादनलाई प्राथमिकता
नयाँ शक्तिले नेपाली उत्पादनको प्रयोगलाई प्राथमिकता दिने रणनीति बनाएको छ । देशको आर्थिक समृद्धि र रोजगारी सिर्जनामा बल पुर्‍याउन नेपाली उत्पादनको प्रयोगलाई प्राथमिका दिने र यसको सुरुवातको रूपमा पार्टीको सदस्यता आवेदन फारामलाई नेपाली कागजमा प्रकाशन गरिने जनाइएको छ ।वृक्षरोपण अभियान चलाउने
सचिवालयले शिक्षा/स्वास्थ्य क्षेत्रमा भएको विसंगतिविरुद्धका अभियानदेखि वृक्षरोपण अभियान चलाउनेसम्मका कार्यक्रम बनाएको छ । भट्टराईद्वारा जारी वक्तव्यमा शिक्षा/स्वास्थ्य क्षेत्रका विकृति, विसंगतिविरुद्ध, महँगी, कृत्रिम अभाव, कालोबजारीविरुद्ध अभियान चलाउने उल्लेख छ ।
त्यसैगरी, भूकम्पपीडित जनताका समस्यासँग सम्बन्धित अभियान, भ्रष्टाचारविरुद्ध अभियान, महिला, बालबालिका र दलित हिंसाविरुद्ध अभियान, सरसफाइ अभियान, वृक्षरोपण अभियान चलाउने वक्तव्यमा उल्लेख छ ।
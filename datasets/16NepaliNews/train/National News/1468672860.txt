
﻿नयाँ पत्रिकाकाठमाडौं, १ साउन
माओवादी केन्द्रले प्रधानमन्त्री केपी ओलीविरुद्ध सदनमा दर्ता भएको अविश्वास प्रस्तावको प्रक्रिया पूरा नभएसम्म बजेट पारित गर्न नदिने निर्णय लिएको छ ।
कांग्रेस, माओवादी केन्द्र र नेकपा संयुक्तले संयुक्त रूपमा २९ असारमा संसद्मा प्रधानमन्त्री ओलीविरुद्ध अविश्वास प्रस्ताव दर्ता गरेका थिए । माओवादी केन्द्रको शुक्रबार अध्यक्ष पुष्पकमल दाहाल प्रचण्डनिवास लाजिम्पाटमा बसेको केन्द्रीय कार्यालय बैठकले त्यस्तो निर्णय गरेको हो । माओवादीको त्यस्तो निर्णयसँगै बजेटस“ग सम्बन्धित राष्ट्र ऋण उठाउनेजस्ता विधेयक शुक्रबार पारित गर्ने संसद्को कार्यसूचीसमेत प्रभावित बन्न पुगेको छ ।
‘हाम्रो पार्टीले समर्थन फिर्ता लिएपछि अल्पमतमा परेको ओली सरकारविरुद्ध सदनमा दर्ता भएको अविश्वासको प्रस्तावमाथिको छलफलको प्रक्रिया पूरा भएपछि मात्र अर्थसम्बन्धी विधेयकहरू पास गर्ने दिने निर्णय हामीले लिएका हौँ,’ माओवादीकी प्रवक्ता पम्फा भुसालले जानकारी दिइन् ।अविश्वास प्रक्रियापछि  मात्र बजेट
सभामुख ओनसरी घर्तीले अब संसद्मा अविश्वास प्रस्तावको प्रक्रिया पूरा भएपछि मात्र सदनका अन्य बिजनेस अगाडि बढाउने निर्णय लिएकी छिन् । दलहरूबीच अविश्वासको प्रस्तावअघि अन्य बिजनेसमा छलफल गराउने–नगराउनेमा विवाद बढेपछि सभामुखले आफ्नो स्वविवेकीय अधिकारको प्रयोग गर्दै त्यस्तो निर्णय गरेकी हुन् ।
उनले २९ असारमै दलहरूलाई सहमतिमा आउन भन्दै ३१ असारका लागि सदनको बैठक डाकेकी थिइन् । सदनमा बजेटसँग सम्बन्धित केही विधेयक पारित गर्र्न सम्भावित कार्यसूची थिए । संसद्को कार्यव्यवस्था परामर्श समिति बैठकमा दलहरूबीच कुरा मिल्न सकेन । सभामुखले नयाँ बानेश्वरस्थित शंकर हलमा कार्यव्यवस्था परामर्श समितिको छलफल गराएकी थिइन् ।
तर, बैठकमा सदनमा अविश्वास प्रस्ताव दर्ता गरेका कांग्रेस–माओवादी केन्द्रले सदन चलिरहेकै वेला अविश्वास प्रस्ताव दर्ता भएकाले त्यसको प्रक्रिया पूरा गरेर मात्र अन्य विषयमा छलफल गराउनुपर्ने बताएका थिए । एमालेले भने त्यसो नगरी बजेटको कार्यसूचीमा छलफल गराउनुपर्ने अडान राखेको थियो ।
यही विवादका बीच सभामुख घर्तीले विगतका नजिरहरू, कानुन व्यवसायी सांसदहरूसँग पनि परामर्श लिएर त्यस्तो निर्णय गरेकी हुन् । सभामुखको त्यस्तो निर्णयसँगै अब ६ साउनमा सदनमा पहिले अविश्वासको प्रस्तावमाथि छलफल सुरु हुनेछ ।के भनिन् सभामुखले ?
दलहरूबीच सहमतिका लागि मैले प्रयास गरेकी थिएँ । तर, अविश्वासको प्रस्ताव गर्ने दलहरूले पहिला त्यो प्रक्रिया पूरा हुनुपर्ने र सत्तापक्षका दलहरूले सदनको प्रक्रिया नरोक्न भनेपछि विवाद भयो । त्यसपछि मैले विगतका नजिर पनि हेरेँ । अविश्वास प्रस्ताव दर्ता भएपछिका प्रक्रियाका सन्दर्भमा दुवै प्रयास भएका रहेछन् । नयाँ संविधान र नियमावलीमा यो विषयमा केही उल्लेख रहेनछ । त्यसपछि मैले सभामुखको स्वविवेकीय अधिकारको प्रयोग गरी ६ गतेसम्म बैठक स्थगनको निर्णय गरेकी छु । त्यो बैठकमा पहिले अविश्वासको प्रस्तावको प्रक्रियामा छलफल गराउने निर्णय लिएकी हुँ ।
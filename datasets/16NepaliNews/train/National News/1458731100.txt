
﻿
तिमीसँग पैसा भएर तिम्रो यत्रो सान छ ।
पैसा मात्रै होइन सबथोक मेरो स्वाभिमान छ ।।
मानबहादुर बस्नेतको स्वर र संगीतमा यो गीत रेकर्ड भएको छ, बजारमा आएको छैन । मानबहादुरको सपना थियो, गायक हुने । तर देश, काल, परिस्थितिले उनलाई कहाँ-कहाँ पुर्यायो । गीत गाउँदै जनकपुरदेखि पोखरा, चितवन हुँदै काठमाडौंमा पत्रिका बेचे । तरकारी, चटपटे, बदाम कुल्फी, भुजा बेचे । स्कुल पढ्दा कसैलाई माया गरे, तर गुमाए ।
समाजमा विभिन्न विभेद देखे र बन्दुक उठाए ।
मानबहादुर आफैँमा एउटा किताब हुन् । उनको स्वाभिमान र संघर्षको कथा संक्षिप्तमाः
पोखरा आउने भाडाको कथा 
मेरो बुवा मोहनबहादुर बस्नेत सानै छँदा मेरी हजुरआमा खुस्नुभयो रे । हजुरबुवाले दोस्रो बिहे त गर्नुभएन, तर मेरो बुवालाई हेला गर्न थाल्नुभएछ । त्यसपछि मेरो बुवा मावलीमा बस्नुभयो । हाम्रो पुख्र्यौली घर रामेछाप बिजुरकोट खोल्मा गाउँ हो ।
सुरुमा मेरो बुवाले लहानको राइस मिलमा चौकिदारको जागिर गर्नुभयो । पछि बिहे गरेर जनकपुर चुरोट कारखानामा जागिर गर्नुभयो, चौकिदारकै । हामी जनकपुरमै जन्म्यौँ । हामी दुई दाजुभाइ मात्र हौँ । भाइ अहिले साउदीमा छ । मेरो जन्म ०३५ सालको हो । पहिले भाडामा बस्थ्यौँ । अहिले बुवाले पाँच धुर जग्गा किनेर घर बनाउनुभएको छ ।
हाम्रो रामेछापमा पुख्र्यौली सम्पत्ति थियो । मेरो बुवा र माहिलाबुवा सानैमा घर छाडेर हिँड्नुभयो । त्यसैले घरको सम्पत्तिमा दाबी गर्नुभएन । सानोबुवालाई छाडिदिनुभयो ।
मैले जनकपुरकै सरस्वती माविमा पढेँ । टेस्ट फेल भएपछि घरमा बुवाले त्यति राम्रो मान्नुभएन । त्यसपछि जनकपुरमै पत्रिका बेच्न थालेँ- जनकपुर टुडे । हेडलाइनहरू भट्याउँदै पत्रिका बेच्थेँ । हेडलाइन त्यति मार्मिक नभएका बेला आफैँ अनेकथरी भन्थेँ । मान्छेहरूले लौ के भयो भनेर पत्रिका किन्थे । पत्रिका बेचेर म हिँडिहाल्थेँ ।
त्यतिबेला जनकपुर टुडेको दुई रुपैयाँ पथ्र्यो, एउटा बेच्दा ३० पैसा आउँथ्यो । घरमा बुवालाई महिनाको १५ सयमा काम गरेको छु भनेको थिएँ, तर पैसा कमाइ सात सय पनि भएन ।
पत्रिका बेच्दा एकजनाले भनेका थिए, ‘यति राम्रोसँग भट्याएर पत्रिका बेच्दा रहेछौ । पोखरा वा काठमाडौं गएर यसरी भट्यायौ भने त धेरै राम्रो गर्न सक्छौ ।’ त्यसपछि भागेर पोखरा आएँ- ०५४ तिर । साथमा आठ नौ सय रुपैयाँ थियो ।
आली गुरुङको दिल 
पोखरामा मेरा माहिलाबुवा, माहिलीआमा हुनुहुन्थ्यो । माइलोबुवाले साल्ट ट्रेनिङ कर्पोरेसनमा काम गर्नुहुन्छ भन्ने थाहा थियो । तर, भेट्न गइनँ ।
पोखराका सडकमा ‘हजुर, मलाई काम दिनुस्’ भन्दै हिँडेँ । चिउरा र दालमोठ खाएर अमरसिंह चोकभन्दा माथि शिवचोकको प्रतीक्षालयमा रात बिताउँथेँ । मान्छेहरूले ‘के काम जानेका छौ ? कति पढेका छौ’ भनेर सोध्थे । तेस्रो साँझ चिउरा खाएर प्रतीक्षालयमा सुत्न लागेको थिएँ, एकजना मोटरसाइकलमा आएर मेरोबारे सोधे ।
मैले त्यहाँ चिउरा खाएर बसेको उनले ख्याल गरेका रहेछन् । मैले सबै कुरा बताएँ । उनले ‘के काम जानेका छौ’ भनेर सोधे । जनकपुरमा पत्रिका बेच्ने गरेको बताएँ । त्यसपछि उनले मलाई मोटरसाइकलमा आफ्नो घर लिएर गए, मियाँपाटनमा । उनको नाम आली गुरुङ हो, उनी पछि विदेशतिर गए । त्यस रात उनको घरमा मासुभात खाएर सुतेँ ।
पोखरामा पत्रिका 
आली गुरुङले ‘आदर्श समाज दैनिक’का एकजना पत्रकारसँग भेटाइदिए । तिनै पत्रकारसँग बसेर ‘आदर्श समाज’ पत्रिका बेच्न थालेँ- एक रुपैयाँमा किनेर दुई रुपैयाँमा । पहिलो दिन दुई सय पत्रिका बेच्न भ्याएँ । समाचारका हेड-लाइन भट्याउँथे, मान्छेहरू पत्रिका किन्थेँ ।
पृथ्वीचोकमा पत्रिका बेच्दै थिएँ, माइलाबालाई भेटेँ । माइलाबाले एउटा कोठा खोजिदिनुभयो, शान्ति वन वाटिकामा, दीपक पहारी भन्नेको घरमा । ४५ दिनजति आदर्श समाज बेचेँ ।
आदर्श समाज कल्याण पालिखेको पुरानो पत्रिका थियो । उनले उधारोमा पत्रिका दिँदैनथेँ । कहिलेकाहीँ मैले भन्थेँ, ‘आज पैसा छैन, उधारो पत्रिका दिनु, बेचेर दिन्छु ।’ तर उनले मान्दैनथे । कल्याण पालिखे धेरै धनी थिए, पालिखे चोकमा घर थियो । तर, उनले गरिबलाई त्यति मतलब राख्दैनथे । पछि अन्य पत्रिका बेच्न थालेँ ।
स्कुलको माया 
जनकपुरमा ८ कक्षा पढ्दादेखि मैले कसैलाई माया गरेको थिएँ । उनी एसएलसी पास भइन्, जनकपुरमै कलेज पढ्न थालिन् । पोखराबाट मैले उनलाई चिठी पठाउँथेँ, कलेजको ठेगानामा । उनले पनि पठाउँथिन् । त्यस्तै, २२/२५ वटा पत्र आदान-प्रदान भयो । उनलाई भेट्न म घर गइरहन्थेँ । हाम्रो सम्बन्ध राम्रै थियो । ०५७ तिर म जनकपुर गएँ, केही पैसा जम्मा गरेर, उनलाई बिहे गर्ने सोचेको थिएँ । तर, उनले अर्कैसँग बिहे गरिछन् ।

राजनीतिक चेत 
फेरि पोखरा फर्केर पत्रिकासँगै पुस्तक बेच्न थालेँ- कार्ल माक्र्स, लेलिन, माओत्सेतुङ, चे ग्वेभाराका । त्योबीचमा पुस्तक पसलसँग पनि सम्पर्क भइसकेको थियो । पत्रिका बेच्ने मात्रै नभएर पढ्न पनि थालेँ, खासगरी जनादेश पत्रिका पढ्थेँ । देशको अवस्था बुझ्न थालेँ । कम्युनिस्टका किताब बेच्न हिँडेका बेला मलाई आर्मीले पक्रियो । तर, एक दिनमै एकजना नजिकको भूपू आर्मीदाइले छुटाउनुभयो ।
म क्षत्रीलाई छुवाछुत 
मेरा माइलाबाको साढुदाइ, कमल बराल, मैले ठुल्बुवा भन्छु, उहाँको घर चितवन हो । म उहाँको घर गएँ, कुनै सजिलो काम पाइन्छ कि भनेर । पोखरामा सडकमा चिच्याउँदै पत्रिका बेच्नुमा भविष्य थिएन ।
चितवन कैलाशनगरमा काम गरेँ, पोल्टी र्फममा, कुखुराको अन्डा बटुल्ने, चारा हाल्ने काम । त्यहाँ काम गर्ने चार-पाँचजना थियौँ ।
साहुको नाम नभनौँ, आचार्य हुन् । खानामा दूध-दही पनि दिन्थे । म क्षत्री-बाहुन भन्ने थाहा थियो, तर मलाई छुवाछुत गर्थे । मैले खाएर माझेको भाँडा चोख्याएर मात्रै भित्र लैजान्थेँ, भित्र भान्सामा छिर्न दिँदैनथे । हामी काम गर्नेहरू पोल्टी र्फमछेउको टहरामा बस्थ्यौँ ।
उनको खेतीको काम पनि गर्नुपथ्र्यो । साहु बोलीमा त ठीकै थिए । तर, उनकी आमाले भने घर-परिवारले खाएर रहेको झुटो भात हामीलाई दिने गर्दिरहिछन् । एक दिन मैले झ्यालबाट देखेँ, उनले जुठो भात उठाउँदै गरेको । त्यो दिन मैले खाना खाइनँ, आज मेरो पेट दुखेको छ भनेर । अरु केही भनिनँ । यस्तो गर्दा रहेछन् भनेर साथीहरूलाई पनि भनिनँ । त्यहाँ छुवाछुत गरेको पनि मलाई मन परेको थिएन, त्यसैले काम छाडेँ ।
ठुल्बुवाले गीतानगरमा काम लगाइदिनुभयो, घनश्याम देवकोटाको पोल्टी र्फममा । त्यहाँ पनि अलिअलि छुवाछुतको व्यवहार गरे, भान्सा छोइन्छ भनेर टाढैबाट दिन्थे । यो मलाई मन परेन । मैले त्यहीँकी छिमेकी बहिनीलाई सुनाएँ- कैलाशनगरमा ममाथि भएको छुवाछुतदेखिका घटना । यस्तै गरे भने यहाँ पनि काम नगर्ने बताएँ ।
यो कुरा ती बहिनीले सुनाइछन् । भरे घनश्यामदाइले भन्नुभयो, ‘आज राम मसँग एउटै टेबलमा बसेर खाना खान्छ ।’ मेरो बोलाउने नाम राम हो । उहाँकोमा १६ महिना काम गरेर छाडेँ, पैसा कम थियो ।
माओवादी भनेर आर्मीले दुःख दियो 
त्यसपछि पत्रिका बेच्न थालेँ- चितवन पोस्ट, कान्तिपुर, अन्नपूर्ण पोस्ट । साइकलमा तेलौरीसम्म पुगेर पत्रिका बेच्थेँ । राति अबेला र्फकन्थेँ । राति हिँड्दा माओवादी भनेर आर्मीले दुःख दिन थाल्यो ।
माओवादी समर्थित गाविस रहेछ, शान्तिनगर । त्यहाँ म साइकलबाट लडेँ । त्यहीबेला आर्मीले सोध्दै आएको थियो, त्यहाँका स्थानीयले जोगाए । मलाई अलिअलि चोट लागेको थियो, स्थानीयले उपचार पनि गरिदिए । गीतानगरका रामलाल गुरुङले काम लगाइदिए, चितवन पुल्चोकको सन राइज क्याफेमा ।
त्यो क्याफेमा भाँडा माझ्ने काम गर्थें, तर कुक नभएका बेला चाउमिन पनि बनाउँथेँ । त्यो क्याफे रामलाल गुरुङलगायत पाँचजना मिलेर खोलेका रहेछन । सबैले माया गर्थे । त्यहाँ काम गर्दागर्दै बेसरी बिरामी भएँ, उनीहरूले नै उपचार गराए । त्यसपछि पत्रिका बेच्न पोखरा आएँ ।
पोखरा-चितवन 

मेरो नागरिकता सविता पुस्तक पसल नारायणघाट पुल्चोकमा धरौटी राखेको थिएँ, उधारोमा पत्रिका दिनलाई केही आधार मागेर । तर, मैले कतिलाई पत्रिका उधारोमा दिन्थे, पैसा उठेन

पोखरा फर्केपछि पुरानै घरबेटीकहाँ गएँ । पोखरामा सँगै बस्ने साथी थिए- उदयपुरका भैरव आले र स्याङ्जाका मोहन गुरुङ । मोहन क्याम्पस पढ्दै पत्रिका बेच्ने गर्थे, अहिले टिचर भएका छन् भन्ने सुन्छु । सामान त्यसै छाडेर गएको थिएँ, भैरव आले त्यही घरमा रहेछन् ।
लेबर काम गर्दा धेरै पैसा हुन्छ भन्ने कुरा आयो । तनुहँको साँखे भन्ने ठाउँमा लेबर काम गर्न गएँ । तर जसले लगेको थियो, उनीहरूले मलाई केही नजान्ने बनाए, हेप्न थाले ।
फेरि चितवनको सन राइज क्याफेमा गएँ । तर, त्यो क्याफे बेच्न लागेका रहेछन् । रामलाल गुरुङले भन्नुभयो, ‘म तिमीलाई फलफूल पसल खोल्न लगानी गरिदिन्छु, यतै बस ।’  त्यहीबेला घरबाट फोन आयो, बुवा बिरामी हुुनुहुन्छ भनेर । घर गएँ ।
मेरो नागरिकता सविता पुस्तक पसल नारायणघाट पुल्चोकमा धरौटी राखेको थिएँ, उधारोमा पत्रिका दिनलाई केही आधार मागेर । तर, मैले कतिलाई पत्रिका उधारोमा दिन्थे, पैसा उठेन । त्यो पसलमा ऋण थियो । बुवाले ३५ सय दिएर नागरिकता लिन पठाउनुभयो । फर्केर घरतिरै केही गरेर बस्न भन्नुभयो ।
तर, म चितवनबाट फर्किन । भारत मोतिहारीको रुस्तम खान भन्ने ठेकेदार थियो, मुसलमान । दिनको सय रुपैयाँ दिन्छु भनेको थियो । डेढ वर्ष मजुदरी गरेँ । तर, त्यो ठेकेदारले एक वर्षजतिको पैसा खाएर भाग्यो ।
त्यसपछि पोखरा आएँ, यो ०५७ साल अन्त्यतिरको कुरा हो । पोखरा आएर मजदुरी नै गरेँ, दिनको डेढ सयमा । ओखलढुंगातिरको ठेकेदार थियो, तर पैसा दिने बेला गुन्डा ल्यायो । मैले एकजना साथीलाई सुनाएँ । उनले गुन्डा ल्याउन हामी पनि सक्छौँ भनेपछि ठेकेदारले पैसा दियो ।
त्यसपछि मार्बल टायल ठेकेदारसँग काम गरेँ, त्यो ठेकेदार इन्डियन थियो, दिनको डेढ सय दिन्थ्यो । ऊ त राम्रै थियो, पछि उसको भतिजसँग काम गर्नुपर्यो, उसले तीन महिनाको पैसा नदिई गयो ।
माओवादीतिर मन 
अनेक विभेद सहेँ- धनी र गरिब, जातभात । पत्रिका बेच्दा पत्रिका पढ्ने पनि गर्थें, समाजका विभेदलाई बुझ्न थालेको थिएँ । त्यतिबेला माओवादीबारे पढ्थेँ, कुरा सुन्थेँ, मलाई माओवादी मन पर्न थालेको थियो ।

०५८ सालको अन्त्यतिर म माओवादीमा लागेँ । सुरुमा पोखरा नजिकै कसेरी जंगलमा लुकेर बस्यौँ, ८-१० जनाको सेक्सन थियो । तालिम लिन्थ्यौँ । पछि पाल्पा आएँ, तानसेन रामबजारदेखि माथिको जंगलमा

यता, माइलाबाको चिनजानको राजकुमार सुवेदी हुनुहुन्थ्यो, एक दिन उहाँसँग कुरा हुँदै जाँदा मैले पनि माओवादी मन पर्ने बताएँ । उहाँले माओवादीसँग सम्पर्क गराउनुभयो । ०५८ सालको अन्त्यतिर म माओवादीमा लागेँ । सुरुमा पोखरा नजिकै कसेरी जंगलमा लुकेर बस्यौँ, ८-१० जनाको सेक्सन थियो । तालिम लिन्थ्यौँ । पछि पाल्पा आएँ, तानसेन रामबजारदेखि माथिको जंगलमा ।
दिनमा गाउँतिर डुल्थ्यौँ । कमान्डरले गाउँलेलाई शोषण, विभेद र समानता कुरा बताउँथे । गाउँलेका घरमा गएर काम गरिदिन्थ्यौं । जे दिन्छन् त्यो खाएर हिँड्थ्यौँ । साँझ खाना खाइसकेपछि कमान्डरको आलोचना गर्न पाइन्थ्यो । कमान्डरको यो बानी ठीक भएन भन्न पाइन्थ्यो ।
म फ्रन्ट गार्ड लिडर हुँदै सेक्सन भीसी, सेक्सन कमान्डरमा प्रमोसन भएँ ।  ०६३ सालमा मलाई पोखरा पठाइयो । आन्दोलनका लागि जनता जगाउन सक्रिय भएँ । सीआईडी बनेर पनि हिँडेँ ।

रुँदै चटपटे खाने युवती 
शान्ति सम्झौतापछि स्वेच्छिक अवकाश रोजेँ, पाँच लाख पाएको थिएँ । नेपाली सेनामै जान पनि सक्थेँ, तर मनमा अनेक नकारात्मक कुरा खेले । के हो, के हो ? त्यत्रो रिसिबी छ, तितरबितर पारेर मार्छन् कि भन्ने सोचेँ ।
अवकाशपछि चितवनमा तरकारी बेचेँ, साइकलमा । तर, बिरामी भएँ, कोखो दुख्न थाल्यो । रोग उपचारमा ४० हजार खर्च भयो ।
त्यसपछि तरकारी र चटपटेको पसल खोलेँ । चाउमिन, चाउचाउ पनि पकाउँथेँ ।
एउटी युवती चटपटे खान आउँथिन्, लक्ष्मी ढकाल । छेउतिर बसेर रुँदै चटपटे खान्थिन् । मैले अरुलाई सोध्थेँ, यो लक्ष्मीलाई के भएको भनेर, सबैले ‘दिमाग ठीक छैन’ भन्ने कुरा गर्थे ।
एक दिन मैले सोधेपछि उनले कथा आफ्नो कथा भनिन्-
‘हाम्रो पुरानो घर कास्की हो । म ६-७ वर्षकी छँदा मेरो बुवा बेपत्ता हुनुभयो । मेरा दुई दाइ हुनुहुन्छ । मेरो दाइले यहीँ चितवनमा विवाह गर्नुभयो । यतै व्यवसाय गरेर बस्न थाल्नुभयो ।
दाइहरूले उताको पुख्र्यौली सम्पत्ति बेच्नुभयो । मेरो भागमा नौ लाख, आमालाई पाँच लाख परेको थियो । बाँकी दुई दाजुभाइले लिनुभयो । पछि आमालाई कान्छोदाइले र मलाई जेठोदाइले पाल्ने कुरा भयो ।
पैसा बैंकमा थियो, मेरै नाममा । दाइले ‘तेरो नाममा जग्गा किनौँ, पैसा निकाल’ भन्नुभयो । मैले मानेकी थिइनँ, तर आमाले पनि ‘जग्गा किन्ने त हो देऊ’ भन्नेपछि दिएँ । तर, दाइले जग्गा किनिदिनुभएन । मैले आफ्नो पैसा मागेँ । तर, मलाई दाइ-भाउजूले शारीरिक, मानसिक यातना दिन थाले । म मानसिक रोगीजस्तै भएँ । एकजनासँग जबर्जस्ती विवाह पनि गरिदिए । मलाई घर मन परेन र बिहे गरेकै रात भागेर आएँ ।
मेरो उपचार त भयो, अहिले पनि सबैले मलाई ‘बौलाही’ भन्छन् ।’  उनले सुनाएको कथा कति साँचो वा झुटो हो, मलाई थाह भएन । जेहोस्, उनको कथाले मलाई छोयो, उनको माया लागेर आयो । उनले पनि मलाई मन पराएको थाहा पाएँ । जिग्दगीले कता-कता पुर्याएर मैले बिहे गर्न पाएको थिइनँ । उनको कथा सुनेर म पग्लेको थिएँ । यति दुःखसुख बुझेको केटीलाई बिह&#2375
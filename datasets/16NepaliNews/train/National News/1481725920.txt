
﻿
२९ मंसिर, काठमाडौं । नियुक्ति विवादले काठमाडौं विश्वविद्यालयको उपकुलपति विहीन भएको छ ।
उपकुलपति रामकण्ठ माकाजुको चार वर्षे कार्यकाल यही मंसिर २६ गते सकिएको छ तर, सरकारले नयाँ उपकुलपति छनोट गर्न सकेको छैन । नयाँ उपकुलपति नियुक्त नहुँदा विश्वविद्यालयका महत्वपूर्ण कामहरु प्रभावित भएको स्रोतले बतायो ।
यस्तो छ नियुक्तिमा ढिलाइ हुनुको कारण
सरकारले काठमाडौं विश्वविद्यालयको उपकुलपति सिफारिस गर्न तीन सदस्यीय समिति गठन गरेको छ । शिक्षामन्त्री डिआर पौडेल संयोजकत्वको सिफारिस समितिमा काठमाडौं विश्वविद्यालयका पूर्व उपकुलपति डा. सुरेशराज शर्मा र पूर्वसभामुख दमननाथ ढुंगाना सदस्य छन् । समितिको बैठक पटक-पटक बसे पनि मतैक्यता नहुँदा सिफारिस हुन सकेको छैन ।
डा. शर्माले निवर्तमान उपकुलपति माकाजुलाई नै पुनर्नियुक्ति गर्न दबाव दिइरहेको स्रोतले बतायो । तर, विश्वविद्यालयको सहकुलपति समेत रहेका शिक्षामन्त्री पौडेल भने त्यसमा त्यति धेरै सकारात्मक देखिएका छैनन् ।
उपकुलपतिमा प्रा. डा. जनार्दन शर्मा र निवको समेत चर्चा छ ।
‘उहाँ (डा. शर्मा)ले केयुलाई आफ्नो बपौती जस्तो ठान्नुहुन्छ । त्यसैले माकाजुलाई मात्रै सिफारिस गरेर पठाऔं भन्नुहुन्छ । त्यहि भएर कुरा मिलेको छैन,’ स्रोतले भन्यो ।
सिफारिस समितिले दिने सम्भावित व्यक्तिहरु मध्येबाट प्रधानमन्त्री एवम् कुलपतिबाट उपकुलपति छनोट गरी नियुक्त गर्ने प्रचलन छ ।

﻿
१५ माघ, काठमाडौं । यू-१९ विश्वकप अन्तर्गत आफ्नो दोस्रो खेल नेपालले भोलि आयरल्याण्डसित खेल्दैछ । आयरल्याण्ड बलियो टोली हो तर, यतिबेला नेपालको हौसला बुलन्द छ ।
विगतका रेकर्ड र पछिल्लो र्फमका आधारमा नेपालले आयरल्याण्डलाई हराएर दोस्रो चरण प्रवेशको बाटो सहज बनाउन सक्छ । पहिलो खेलमा न्यूजिल्याण्डविरुद्ध सनसनीपूर्ण जित हासिल गरेपछि नेपाली क्रिकेट फ्यानहरु पनि अति आशावादी बनेका छन् ।
सामान्यतया हरेक गु्रपमा तीन वटा टेष्ट खेल्ने राष्ट्रहरु हुन्छन् । यसपटक भने नेपालको समूहमा रहेको क्रिकेट महाशक्ति अष्ट्रेलियाले प्रतियोगीताबाट हात झिकेपछि आयरल्याण्डले मौका पाएको हो । यसको अर्थ अष्ट्रेलियासँग भिड्नुपर्ने नेपाल आयरल्याण्डसँग भिड्दैछ, जो तुलनात्मक रुपमा सहज प्रतिद्वन्द्वी हो ।
आयरल्याण्डको युवा टोलीलाई नेपालले विश्वकप छनोट प्रतियोगितामा दुई पटक पराजित गरेको थियो । समूह चरणमा नेपालको अन्तिम खेल भारतसित भएकाले आयरल्याण्डविरुद्धको खेल नेपालका लागि अति महत्वपूर्ण छ ।
आयरल्याण्डसित जितेको खण्डमा अन्तिम म्याच हारे पनि नेपाल दोस्रो चरणमा जान सक्ने सम्भावना रहनेछ । त्यो अवस्थामा नेपालका लागि भारत र न्यूजिल्याण्डबीचको म्याच महत्वपूर्ण हुन सक्छ ।
नेपाल रहेको समूह डीमा सबैभन्दा माथि रन रेटको आधारमा भारत छ र नेपाल दोस्रोमा छ । भारतको रनरेट प्लस १.५८ छ भने नेपालको प्लस ०.६४ रहेको छ । न्यूजिल्याण्ड तेस्रो स्थानमा छ भने समूहको पुछारमा आयरल्याण्ड छ । भारतले आयरल्याण्डलाई ८९ रनले हराएको थियो ।
उक्त म्याचमा आयरल्याण्डका बलरहरुलाई सुरुमा भारतीय ब्याट्सम्यानलाई आच्छुआच्छु पारेका थिए । ब्याटिङमा आयरल्याण्डका दुई ब्याट्सम्यानले अर्द्धशतक हिर्काएका थिए ।
नेपाल र आयरल्याण्डबीचको खेल नेपाली समयअनुसार बिहान पौने नौ बजे सुरु हुनेछ । नेपालले पहिलो ब्याटिङ गरेमा २ सय ५० को हाराहारीमा रन बनाउने र पहिले फिल्डिङ गरेमा आयरल्याण्डलाई दुई सय रनभित्र समेट्ने लक्ष्य लिने छ ।
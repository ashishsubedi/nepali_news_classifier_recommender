
﻿२१ जेठ, भैरहवा । मानव बेचखिनको अभियोगमा रुपन्देहीमा दुई जना विरुद्ध जिल्ला अदालत रुपन्देहीमा मुद्दा दायर गरिएको छ ।
१६ वर्ष मुनिका बालबालिकालाई विभिन्न प्रलोभनमा पारी भारत लैजादै गरेका एक युवक र आफ्नै गाउँका महिलालाई डान्सबारमा काम लगाउने भन्दै भारत लैजान लागेको अवस्थामा पक्राउ परेकी एक युवतीविरुद्ध मानव चेलिबेटी बेचबिखन तथा ओसार पसार विरुद्ध जिल्ला अदालत रुपन्देहीमा मुद्दा दायर गरिएको जिल्ला प्रहरी कार्यालय रुपन्देही प्रहरी प्रवक्ता एवं प्रहरी नायब उपरीक्षक (डिएसपी) रामेश्वर कार्कीले जानकारी दिए ।
छुट्टा छुट्टै अवस्थामा सिमानाका बेलहियाबाट पक्राउ परेका गोरखा जिल्ला मनकामना ३ का ३८ बर्षीय दिलबहादुर विक र रुपन्देही सुर्यपुरा गाविस १ की २८ बर्षीया मिना राना माथि मुद्दा दायर गरिएको हो ।
गाउँकै दुई महिलालाई डान्सबारमा रोजगारी लगाइदिने भन्दै सिमा पार गराउदै गरेको अवस्थामा मिनालाई मानव बेचबिखन तथा महिला हिंसा विरुद्ध कार्यरत संस्था के.आई नेपालले नियन्त्रणमा लिई प्रहरीको जिम्मा लगाएको हो भने विकलाई प्रहरीले नौ जना वालवालिकासहित आफ्नै सक्रियतामा पक्राउ गरेको हो ।
मुद्दा दायरपछि केआईको संरक्षणमा रहेका दुई महिलालाई अविभावकको जिम्मा लगाईएको छ । यस्तै भारत जानबाट बचेका नौ जना बालबालिकालाई पनि प्रहरीले आफन्तको जिम्मा लगाएकोे छ ।
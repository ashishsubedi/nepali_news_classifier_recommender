
﻿
रविन्द्र घिमिरे
२१ चैत, काठमाडौं । भूकम्प गएको एक वर्ष पुरा हुन लाग्दा पुननिर्माण प्राधिकरण कागजी कामबाट माथि उठ्न सकेको छैन । हावाहुरी र वर्षाले घरबारबिहीन भूकम्पपीडितहरुको बेहाल हुँदा पनि प्राधिकरण भने कार्यविधि निर्माणमै अल्झिएको छ ।
नीतिगत व्यवस्थाहरु तयार हुन नसक्दा पुनर्निर्माणको कामले गति लिन नसकेको बताउँछन् प्राधिकरणका अधिकारीहरु । प्राधिकरणले बजेटका लागि सम्वन्धित मन्त्रालयहरुलाई अख्तियारी दिने कार्य प्रारम्भ गरेपनि पुनर्निर्माण र पुनस्र्थापनामा गैरसरकारी संस्थाको परिचालन सम्बन्धी कार्यविधि अझै बनाउन सकेको छैन । यो कार्यबिधि तयार नभएसम्म सरकारले पुनर्निर्माणमा हात नहाल्न भन्दै रोकेको गैर-सरकारी संस्थाहरुले काम सुरु गर्न पाउने छैनन् ।
यस्तै भूकम्पबाट प्रभावित संरचनाको पुनर्निर्माणका लागि जग्गा दर्ता गर्दा अपनाउनुपर्ने कार्यविधि र जनशक्ति व्यवस्थापन सम्बन्धी कार्यबिधि बनाउन गृहकार्य भइरहेको प्राधिकरणका प्रमुख कार्यकारी अधिकृत सुशील ज्ञवालीले बताए । महत्वपूर्ण मानिएका यी दुबै कार्यबिधि तयार नहुँदा जग्गाबिहिन भुकम्प पीडितको घर पुनर्निर्माण हुने क्रम सुरु हुने छैन भने पुनर्निर्माण खटिने जनशक्ति व्यवस्थापनका लागि सञ्चालन हुने तालिमको टुंगो लाग्ने छैन ।
यस्तै प्राधिकरणले पुनर्निर्माणको पञ्च वर्षीय योजना तथा पुनर्निर्माण सम्बन्धी खाकालाई अझै अन्तिम रुप पनि दिन सकेको छैन । यसका लागि सम्बन्धित क्षेत्रका विज्ञ, मन्त्रालयहरुका योजना र महाशाखा प्रमुखसँग छलफल सुरु गरिसकेको बताएपनि प्राधिकरणको काम निकै सुस्त देखिएको छ ।
अहिलेसम्म के भयो ?
प्राधिकरणले पुनर्निर्माण र पुनस्र्थापना सम्बन्धी नीति-२०७२ लागू गरिसकेको छ । संस्थागत संरचना र कार्यान्वयन प्रकृयामा पनि टंुगो लागेको छ । यस्तै प्राधिकरणले आफ्नो परामर्श परिषद्, निर्देशक समिति र कार्यकारी समितिले पूर्णता पाइसकेको जनाएको छ ।

महत्वपूर्ण मानिएका कार्यविधि तयार नहुँदा भूकम्प पीडितको घर पुनर्निर्माण हुने क्रम सुरु हुने छैन भने पुनर्निर्माण खटिने जनशक्तिका लागि तालिमको टुंगो लाग्ने छैन

निजी आवास पुनर्निर्माण सम्बन्धमा अनुदान वितरण कार्यविधि, वातावरणीय प्रभाव मूल्यांकन कार्यविधि, जग्गा प्राप्ति कार्यविधि, सार्वजनिक खरिद कार्यविधि र नियमावलीहरु मन्त्रिपरिषदबाट पारित भइसकेका छन् ।
आलोचना धेरै भएपछि प्राधिकरणले नीतिगत अस्पष्टताकै बीच दोलखाबाट पीडितलाई घर बनाउने रकम वितरण थालेको थियो । प्राधिकरणको सिंगटीस्थित स्रोत केन्द्रले लामिडाँडा र लादुक गाविसका झण्डै साढे ६ सय घरधनीसँग अनुदान सम्झौता गरेको छ । चैत्र महिनाभित्रै उपत्यका बाहेकाका १० वटा जिल्लामा अनुदान सम्झौता गर्ने गृहकार्य भइरहेको प्रमुख कार्यकारी ज्ञवालीले बताए ।
यस्तै ललितपुरको बुङमतीमा सर्भेक्षण जारी रहेको प्राधिकरणले जनाएको छ । अहिलेसम्म प्राधिकरणले भूकम्पबाट क्षति भएका करिब पाँच लाख घरको सर्भेक्षण सम्पन्न गरेको छ  । यसका लागि १६ सय इञ्जिनियर फिल्डमा छन् । यसको मुख्य नेतृत्व केन्द्रीय तथ्यांक विभागले गरेको छ ।
मन्त्रालयमा पुनर्निर्माण इकाइ
प्राधिकरणले क्षति भएका सरकारी संरचना पुर्निमाणका लागि विभिन्न मन्त्रालयमा आयोजना कार्यान्वयन इकाइहरु गठन गरेको छ । सरकारी भवन निर्माणका लागि सहरी विकास मन्त्रालयमा इकाइ गठन भएको छ भने  पुरातत्विक सम्पदा पुनर्निर्माणका लागि संस्कृति पर्यटन तथा नागरिक उड्डयन मन्त्रालयमा इकाई बनेको छ ।
विद्यालय भवन निर्माणका लागि शिक्षा मन्त्रालयमा, स्वास्थ्य संस्था भवन निर्माणका लागि स्वास्थ्य मन्त्रालयमा र गाविस भवन निर्माणका लागि स्थानीय विकास मन्त्रालयमा केन्द्रीय आयोजना कार्यान्वयन इकाई स्थापना भएका छन् । निजी अवास बनाउन स्थानीय विकास मन्त्रालय अन्तर्गतको इकाइले अनुदान वितरण र सहरी विकास मन्त्रालय अन्तर्गतको इकाईले प्राविधिक सहयोग पुर्‍याउने तय भएको छ । यी आयोजना कार्यान्वयन गर्न सहरी विकास मन्त्रालयले झण्डै २६ सय जना इञ्जिनियर पदपूर्ति गर्दैछ ।
२ सय ८ जनाको दरबन्दी रहेको प्राधिकरणमा ७७ जना मात्रै हाजिर भएका छन् । प्राधिकरण्मा कर्मचारी जान नमानेर सरकार हैरान छ ।
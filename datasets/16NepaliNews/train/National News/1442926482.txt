
﻿काठमाडौं : मधेसी तथा थारुलगायतका असन्तुष्ट पक्षलाई समेट्ने प्रयासमा लागि तीन दलका शीर्ष नेताहरु मंगलबार बिहानदेखि नै जुटेका छन्। असन्तुष्ट पक्षको मुद्दालाई सम्बोधन गर्नका लागि बालुवटारमा मंगलबार तीन दलको शीर्ष बैठक बस्दैछ।शीर्ष बैठकअघि प्रधानमन्त्री सुशील कोइराला, एमाले अध्यक्ष केपी ओली र एमाओवादी अध्यक्ष पुष्पकमल दाहाल प्रचण्डले असन्तुष्ट दलका नेता तथा प्रतिनिधिसँग अलगअलग रुपमा अनौपचारिक छलफल गरेका छन्।  

संविधान जारी भइसकेपछि संविधान संशोधन गरेर भए पनि असन्तुष्ट तथा आन्दोलनकारीका जायज मुद्दालाई सम्बोधन गर्नेबारेमा निर्णयाक छलफल गर्न बालुवाटारमा बैठक बोलाइएको हो ।भोलि प्रधानमन्त्री संयुक्त राष्टसंघीय महासभामा जाने भएकोले आज बेलुकासम्म एउटा निश्कर्षमा पुगेर असन्तुष्टलाई सन्देश दिने तयारीमा दलहरु छन् । तीन दलका नेताहरु मंगलबार बिहानदेखि विभिन्न तहमा छलफलमा जुटेका छन् ।
 
एमाओवादी अध्यक्ष पुष्पकमल दाहाल प्रचण्डले बिहानै थारु सभासद्हरुसँग आफ्नै निवास लाजिम्पाटमा छलफल गरेका थिए ।
उनले मंगलबार अपरान्हसम्म सहमतिको कुनै सन्देश आउनसक्ने संकेत दिएका छन् । प्रचण्डले यसबारेमा एमाले अध्यक्ष केपी ओली र प्रधानमन्त्रीलगायतकासँग अलगअलग रुपमा छलफल गरेका छन् । 

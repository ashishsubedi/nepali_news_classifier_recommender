
﻿भिषा काफ्ले/नयाँ पत्रिका
शरीरमा छाला र टाउकोमा रौँ नभएका बाग्लुङ भीरगिठे–५ का ११ वर्षीय रमेश दर्जी उपचारपछि घर फर्किएका छन् । चिकित्सकका अनुसार उनको छालाको समस्या पूर्ण रूपमा ठीक भएको छ । ५ माघमा नयाँ पत्रिका दैनिकले रमेशको विषयमा समाचार प्रकाशित गरेपछि काठमाडौं सामुदायिक मेडिकल कलेजले उनको नि:शुल्क उपचार गरेको हो ।
रमेशलाई विश्वमा दुर्लभ मानिने छालासम्बन्धी संक्रमण इचटाइपोसिसको रोग लागेको उपचारमा संलग्न वरिष्ठ छाला रोग विशेषज्ञ डा. सबिना भट्टराईले जानकारी दिइन् । यस्तो रोग वंशाणुगत हुने उनको भनाइ छ । ‘विश्वमै दुर्लभ मानिने वंशाणुगत रोग लागेको हो,’ उनले भनिन्, ‘विश्वमा एक लाख मानिसमा यस्तो रोग देखिने गरेको छ ।’कत्ला चाँडो नबढ्ने औषधि दिइयो

संक्रमणका कारण यो रोग पछिल्लो पुस्तामा सर्ने चिकित्सकको भनाइ छ । यस्तो रोग लागेमा छालाको कत्ला चाँडो बढ्ने र त्यसले शरीरभित्र घाम छिर्न नदिँदा भित्री भाग कमसल हुने डा. भट्टराई बताउँछिन् । चिकित्सकले कत्ला चाँडो बढ्न नदिन रमेशलाई नियमित सेवन गर्ने औषधि दिएको र सरसफाइमा पनि विशेष ख्याल गर्न परिवारलाई सुझाएका छन् । त्यसैगरी रमेशको छाला बाक्लो भएका कारण घाम शरीरमा छिर्न नपाउँदा भिटामिन डीको कमी भई हड्डीसमेत कमजोर भएको चिकित्सकले बताएका छन् ।सम्पूर्ण उपचार खर्च नि:शुल्क
रमेशको विषयमा नयाँ पत्रिका दैनिकमा समाचार प्रकाशित भएपछि अस्पतालले उनको सम्पूर्ण उपचार खर्च, कुरुवाको खानाको व्यवस्था र औषधि नि:शुल्क गरिदिएको डा. भट्टराईले बताइन् । ‘एउटा ११ वर्षको बालकले मैले जानेको सेवा दिँदा उसको रूप फेरिन सक्छ भने मैले किन नगर्ने भनेर नि:शुल्क उपचारका लागि अस्पतालसँग प्रस्ताव गरेकी हँु,’ उनले भनिन्, ‘मानवीय हिसाबले मैले सकेको सेवा गरेँ ।’ उनको उपचारमा डेढदेखि दुई लाख रुपैयाँसम्म लाग्न सक्ने उनले बताइन् ।
रमेश विगत ६ वर्षदेखि हिँडडुल गर्न नसक्ने अवस्थामा पुगेका थिए । चार वर्षदेखि उनको शरीरमा छाला छोपिँदै गएको र टाउकोमा रौँसमेत पलाएको थिएन । २०६१ सालमा जन्मिएका रमेशका बाबु नन्दबहादुर र आमा नरकुमारी बस्तीका सामान्य नागरिक हुन् । उपचार खर्चको अभावले उनीहरूले रमेशलाई घरमै राखेका थिए ।
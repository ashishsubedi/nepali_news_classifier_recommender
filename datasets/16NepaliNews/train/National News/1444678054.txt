
﻿काठमाडौँ : नवनिर्वाचित प्रधानमन्त्री केपी शर्मा ओली नेतृत्वमा नयाँ मन्त्रिमण्डल गठन भएको छ । प्रधानमन्त्री सहित आठ मन्त्रीले सोमबार राष्ट्रपति डा रामवरण यादवले समक्ष पद तथा गोपनीयताको सपथ लिएपछि आठ सदस्य रहेको नयाँ मन्त्रिमण्डल गठन भएको हो ।राष्ट्रपति डा यादवले प्रधानमन्त्री ओलीको उपस्थितिमा उपपधानमन्त्रीको रुपमा कमल थापा र विजयकुमार गच्छदारलाई पद तथा गोपनीयताको शपथ गराए ।

  नवनियुक्त उपप्रधानमन्त्री थापा राष्ट्रिय प्रजातन्त्र पार्टी नेपालका अध्यक्ष हुन् । थापा संविधानसभाको दोस्रो निर्वाचनमा समानुपातिक तर्फबाट सभासद् बनेका हुन्  । अर्का उपप्रधानमन्त्री विजयकुमार गच्छदार मधेसी जनअधिकार फोरम (लोकतान्त्रिक) का अध्यक्ष हुन् ।

एमालेका तीन, एमाओवादी र राप्रपाका एक एक मन्त्री

शीतलनिवासमा प्रधानमन्त्री र दुई उपप्रधानमन्त्री बाहेक अन्य पाँच मन्त्रीले सपथ लिएका छन् ।  एमालेका तर्फबाट अग्नि खरेल, सोमप्रसाद पाण्डे र सत्यनारायण मण्डल मन्त्री बनेका छन् ।एकीकृत माओवादीको तर्फबाट हरिबोल गजुरेल र राष्ट्रिय प्रजातन्त्र पार्टी नेपालका तर्फबाट रामकुमार सुब्बा ओली नेतृत्वको मन्त्रिमण्डलमा सहभागी छन् ।

नवनियुक्त प्रधानमन्त्री ओलीको व्यस्तता

सपथ ग्रहणपछि अहिले नवनियुक्त प्रधानमन्त्री ओली सहिद पार्कमा माल्यापर्ण गर्न गएका छन् । सहिद पार्क पछि सहिदगेटमा पुगेर माल्यापर्ण गर्ने कार्यक्रम रहेको छ । माल्यापर्णपछि प्रधानमन्त्री ओलीले पदभार ग्रहण गर्ने कार्यक्रम रहेको प्रधानमन्त्रीका स्वकीय सचिव रमेश आचार्यले जानकारी दिए ।ओलीले पदभार ग्रहण गरेपछि मन्त्रिपरिषद्को पहिलो बैठक बस्दै छ । मन्त्रिपरिषद्को बैठक पछि प्रधानमन्त्री ओली भोटो जात्रामा सहभागी हुने कार्यक्रम रहेको छ ।

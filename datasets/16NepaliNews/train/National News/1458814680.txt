
﻿बालविवाह अन्त्य गर्ने सामूहिक प्रतिबद्धता 
नयाँ पत्रिकाकाठमाडौं, ११ चैत
‘सक्षम बालिका : समृद्ध नेपाल’ नाराका साथ नेपाल बालिका सम्मेलन– २०७२ सुरु भएको छ । राष्ट्रपति विद्यादेवी भण्डारीले बुधबार एक कार्यक्रमबीच सम्मेलनको उद्घाटन गरिन् ।
बेलायत सरकार, संयुक्त राष्ट्रसंघीय बालकोष तथा संयुक्त राष्ट्रसंघीय जनसंख्या कोषको आर्थिक तथा प्राविधिक सहयोगमा महिला, बालबालिका तथा समाजकल्याण मन्त्रालयले पहिलोपटक सो सम्मेलन आयोजना गरेको हो । बेलायतमा सन् २०१४ मा सो सम्मेलन गरिएको थियो ।
बालविवाह अन्त्यका लागि आगामी दिनमा अपनाउनुपर्ने रणनीतिबारे छलफल गर्न आयोजित सो सम्मेलनमा सरकारका विभिन्न मन्त्रालयका उच्च अधिकृत, दातृ निकायका प्रतिनिधि तथा कालिकोट, बैतडी, बाँके, बर्दिया, बझाङ, नवलपरासीलगायतका १५ जिल्लाका ५९ बालबालिका सहभागी छन् ।
तीनदिने सम्मेलनमा बालविवाह अन्त्यका लागि नीति र कानुन कार्यान्वयन, सामाजिक कुरीति र अभ्यासको परिवर्तन, किशोरकिशोरी तथा युवाको आवाज : किशोरकिशोरी तथा युवाको गरेको अभियान, किशोर र किशोरीसँग र उनीहरूका लागि नै कार्यशाला विषयक अलगअलग सत्रसमेत सञ्चालन छन् ।
विश्वको प्रमुख सामाजिक समस्याका रूपमा रहेको बालविवाहलाई सन् २०३० सम्ममा अन्त्य गर्ने विश्वव्यापी प्रतिबद्धतामा नेपालले समेत प्रतिबद्धता जनाएको छ । यसका लागि महिला, बालबालिका तथा समाजकल्याण मन्त्रालयले रणनीतिसमेत तयार गरी कार्यान्वयनमा ल्याएको छ ।
१८ वर्षमुनिका बालबालिका शारीरिक तथा मानसिक रूपमा आमा तथा श्रीमती बन्न तयार नहुने भए पनि १५ वर्षदेखि २४ उमेर समूहका १० मध्ये दुईजना महिलाको विवाह १५ वर्ष नपुग्दै हुने गर्दछ । यसैगरी, २० देखि ४९ उमेर समूहका १० महिलामध्ये पाँचजनाको विवाह १८ वर्ष नपुग्दै हुने गर्दछ । नेपालको पछिल्लो कानुनले न्यूनतम उमेर महिला र पुरुषका दुवैको लागि २० वर्ष निर्धारण गरेको छ ।
ह्यारीले दिए शिक्षामा जोड
सम्मेलनलाई सम्बोधन गर्दै नेपाल भ्रमणमा रहेका बेलायती राजकुमार हेनरी चाल्र्स अल्बर्ट डेभिड ह्यारीले बालविवाह अन्त्यका लागि शिक्षामा जोड दिए । ‘तल्लोस्तरबाटै परिवर्तन हुन आवश्यक छ, प्रत्येक परिवार तथा समुदायमा रही–आएको महिला तथा बालिकाप्रति पूर्वाग्रह परिवर्तन नभएसम्म उनीहरूको अवसरको ढोका खुल्दैन,’ उनले भने ।
बालविवाहको डरलाग्दो अवस्था
उनले विश्वमा ६ करोड २० बालिका शिक्षाबाट वञ्चित हुनुपरेको, ८० करोड महिला पढ्न र लेख्न नसक्ने अवस्थामा रहेको, ७० करोडको बालविवाह हुने गरेको र तीमध्ये २५ करोड बालिकाको १५ वर्षभन्दा कम उमेरमा विवाह हुने गरेको उल्लेख गरे । नेपालमा पनि कम उमेरमा विवाह हुने अवस्थालाई अन्त्य गर्न र २० वर्षभन्दा कम उमेरमा नै बालबच्चा जन्माउने अवस्थालाई अन्त्य गर्न शिक्षामा जोड दिनुपर्ने उनको भनाइ थियो ।
शिक्षाबाट मात्र परिवर्तन सम्भव
उनले सानै उमेरमा विवाह हुँदा उनीहरूले विद्यालयको शिक्षा नपाउने, उनीहरूको शैक्षिक चक्र समाप्त हुने र गरिबी, कमजोर स्वास्थ्य र निरीह बन्नुपर्ने भएकाले यसको अन्त्य गर्न शिक्षाबाट मात्र सम्भव रहेको बताए । ह्यारीले भने, ‘शैक्षिक पहुँचमा सुधारले मात्र जीवन, परिवार, समुदाय एवं समग्र देशको परिवर्तन हुन्छ । जब बालिकाले विद्यालयको शिक्षा पाउँदछिन्, अनि मात्र सीप, ज्ञान र आत्मविश्वास प्राप्त गर्छन् । उनीहरूले जीवन तथा अन्य जनजीवन परिवर्तन गर्न सक्दछन् ।’
नेपालका राष्ट्रपति तथा सभामुख दुवै महिला भएकाले आगामी दिनमा बालबालिकाका लागि महत्त्वपूर्ण प्रेरणा हुने उनले विश्वास व्यक्त गरे।
रणनीति कार्यान्वयनको चरणमा : मन्त्री मैनाली
उपप्रधानमन्त्री तथा महिला, बालबालिका तथा समाजकल्याणमन्त्री चन्द्रप्रकाश मैनालीले सन् २०३० सम्ममा बालविवाह अन्त्य गर्न सरकार क्रियाशील रहेको बताए । सरकारले तयार पारेको रणनीतिले समाजमा सकारात्मक परिर्वतन ल्याइरहेको उनको भनाइ थियो ।

﻿संविधानसभाबाट संविधान जारी भएपछि त्यसको श्रेय सबैभन्दा बढी एकीकृत माओवादीका अध्यक्ष पुष्पकमल दाहाल प्रचण्डले लिन खोजेको देखिन्छ । संविधान जारी भएकै दिन आफ्नो निजी निवास लाजिम्पाट पूरै झलमल्ल पारेर टिका लगाएका प्रचण्ड त्यसपछि जता जान्छन यसबाट आफ्नो जित भएको प्रचार गर्दै हिडेका छन् । यसैक्रममा बुधबार सुनसरीको इटहरी पुगेका प्रचण्ड भने आफ्नै कार्यकर्ताका अगाडि गला अवरुद्ध पारेर रोए । 

   उनी रुनुको अरु कुनै कारण रहेनछ । संविधान सभाबाट संविधान जारी भएपछि सबैले प्रचण्डको विजय भएको भनेर प्रशंसा गरिदिएपछि फुरुङ्ग भएका दाहाल आफ्नै कार्यकर्ताबाट भने निकै दुःखी रहेछन् । आफ्ना कार्यकर्ताले त्यो कुरो नबुझिदिएको र बरु उल्टै आफूलाई गाली गर्ने र सराप्ने गरेकोप्रति उनी भित्रभित्रै निकै दुःखी भएको कुरा उनले इटहरीमा खुलासा गरे । 

   पूर्वाञ्चल क्षेत्र स्तरीय कार्यकर्ता प्रशिक्षण कार्यक्रममा बुधबार इटहरी पुगेका प्रचण्डले संविधान बनाएपछि मोहन बिक्रम सिंहले भेटेरै धन्यवाद दिएको जानकारी गराए । तर, त्यस लगत्तै उनी भने गला अवरुद्ध पार्दै भावुक भए । उनले भने,  मोहनविक्रमले भेट्छु भन्नुभो, विगतमा म उहाँको फ्यान थिएँ, अहिले बूढो हुनुभएछ ।

 उहाँले संविधान बनाएको र राष्ट्रियतामा अडान लिएकोमा बधाइ दिन आएको भन्नुभयो ।  ............... बाहिकाले राम्रो गर्& यो भन्ने छ, तपाईहरुलाई बधाइ दिन जाँगर आएको छ त ? आएकै छैन ।    त्यसपछि उनी एकछिन रोकिए । 

उनको आँखामा आँशु छचल्किरहेको थियो । त्यसपछि उनले सानो स्वरमा भने,  म भावुक भएँ भने बोल्न सक्दिँन ।  त्यसपछि उनी फेरि रोकिए । अनि फेरि भने, सानो घेराबन्दी तोडेर, सानो दबाव झेलेर मैले यो संविधान बनाएको होइन । यसलाई विचार गरिदिनुहोला । बधाइ दिन आइराख्नुपर्दैन ।  

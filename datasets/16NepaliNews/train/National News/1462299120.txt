
﻿काठमाडाैं ।
एकीकृत नेकपा माओवादीका सचिव बर्षामान पुनले प्रधानमन्त्री र सरकारले आफ्नो कार्यशैली तत्काल ‘करेक्सन’ नगरे एमाओवादीले धेरै दिनसम्म सरकारलाई काँधमा राखेर हिड्न नसक्ने चेतावनी दिएका छन ।
रिपोर्टर्स क्लबको साक्षात्कारमा उनले भने,“प्रधानमन्त्रीलाई मुलुक संकटमा छ भन्ने आभाष नै छैन । एमाओवादीको स्थायी कमिटिसँग बसेर केपी ओलीले शान्ति प्रक्रिया पुरा गर्ने कमिटमेन्ट गर्नुभएको थियो । तर उहाँ संबेदनशिल हुनुभएन । अहिले पनि प्रचण्ड, पार्टी छाडेका बाबुराम भट्टराई र हाम्रा मन्त्रीहरुले मुद्दा झेलिरहनुपरेको छ । यस कारण हामी पार्टीभित्र दवावमा छौं ।”
उनले सरकारका काम गर्न नसकेको बताए ।
“सरकारले राम्रो काम गर्न सकेन भनेर चौतर्फी दवाव छ,” उनले भने,“यसलाई प्रधानमन्त्रीले करेक्सन गरेर नजाने हो भने सरकारलाई धेरै दिन काँधमा बोकेर हामी हिँड्न सक्दैनांै । यसको विकल्प खोज्छौं ।”
उनले सरकारलाई सच्याएर अघि बढ्ने बाटो अझैपनि रहेको बताए ।
“सरकारको विकल्प खोज्ने कुरा लुकाएर गर्ने कुरा होईन यो राजनीतिक विषय हो,” उनले भने ।
उनले सरकार अहिलेकै ढर्रामा अघि बढे जनताको अपेक्षा पुरा हुन नसक्ने ठोकुवा गर्दै प्रधानमन्त्रीको कार्यशैली परिवर्तनलाई संस्थागत गर्ने, संविधान कार्यान्वयन गर्ने, असन्तुष्ट पक्षहरुलाई बार्ता र संबादमा ल्याउने खाले प्राथमिकताको नरहेको दावी गरे ।
पुनले भने,“त्यसैले सरकारलाई, सरकारको कार्यशैलीलाई करेक्सन गर्ने हाम्रो पहिलो प्राथमिकता हो । अहिले पनि पुनर्निर्माणको काम भएको छैन । १५ हजार राहत र १० हजारको न्यानो कपडाको लागि दिएको रकम अहिलेसम्म पनि नपाएको गुनासो छ । यस्तो किन हुन्छ । सरकार र प्रधानमन्त्रीको प्राथमिकता कहाँ हो ? उद्घाटन, शिलन्यास, भाषण दिने र डिनर खुवाएर बस्ने काम छाडीदिनुस । जनता एकतारि पालमा बसिरहेका छन हाम्रा प्रधानमन्त्री सय जनाको जम्बो टोली बोकेर विदेश सयरमा हिँड्नुहुन्छ । प्रधानमन्त्रीको सिंगो बोईङ रिर्जभ गरेर सयर गर्ने कस्तो शैली हो ?”
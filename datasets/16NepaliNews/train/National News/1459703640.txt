
﻿काठमाडौं । दाताले सहयोगका लागि प्रतिबद्धता जनाएको रकम फिर्ता लैजाने भएपछि वन मन्त्रालय करिब २० वर्षपछि ठूला परियोजना विहीन बन्न पुगेको छ । बेलायत, फिनल्यान्ड, स्वीस विकास नियोगको सहयोगमा संचालित बहुसरोकारवाला वन कार्यक्रम (एमएसएफपी)मा थप खर्च गर्न दाताहरुले असमर्थता जनाएपछि मन्त्रालय ठूला परियोजना विहिन बन्न पुगेको हो ।
दश वर्षका लागि दुई चरणमा गरी १६ अर्ब रुपैयाँ खर्च गर्ने कार्यक्रम निर्धारित गर्दै २०६८ सालमा सुरू भएको प्रोजेक्ट समयभन्दा सात वर्ष अघि नै फिर्ता जाने भएको हो ।
स्रोतका अनुसार वन क्षेत्रमा आउने सबै रकम र सहयोग एउटै निकायबाट मात्रै खर्च गर्नेगरि ‘फरेस्ट इन्टिटी’ स्थापना हुन नसक्नु र सहयोग रकममा अनियमितताको आशंका भएकाले दाताहरुले दोस्रो चरणको कार्यक्रमबाट हात झिकेका हुन् ।
परियोजनाको दोस्रो चरण विस्तार गर्नु अगावै आगामी जुलाईसम्म नेशनल फरेस्ट इन्टिटीको स्थापना गर्ने सहमति भएको थियो । तर मन्त्रालयकै उच्च कर्मचारीहरुबीच यो विषयमा विवाद र अमेरिकी सहयोग नियोग यूएसएआईडी लगायतका अन्य दातृ संस्थाहरुको विरोध पछि सहमति कार्यान्वयन हुन नसकेको हो । अनियमितताको आशंकामा अख्तियारले कार्यक्रम कार्यान्वयन गर्ने साझेदार संस्थासँग भएको कागजात लगेपछि परियोजना थप विवादित बनेको थियो ।
मुख्यतः राजनीतिक व्यक्तिको हालीमुहाली र जथाभावीले गर्दा यो परियोजनाको समाप्ति चाँडै भएको स्रोतको दाबी छ । बिभिन्न छ वटा संस्थाले छ स्थानमा काम गर्ने जिम्मा पाएकोमा सवै संस्थामा एमाले निकट व्यक्तिहरुको संलग्नता छ ।
“एमएसएफपी कार्यक्रम आगामी जुलाईदेखि बन्द हुँदैछ” मन्त्रालयका प्रवक्ता कृष्ण आचार्यले भने । यो कार्यक्रम बन्द भएपछि मन्त्रालयसँग ठूला परियोजना पनि तत्कालका लागि सकिएको उनले बताए । हाल मन्त्रालयसँग बिभिन्न दाताको सहयोगमा सञ्चालित करिब २३ ओटा साना परियोजनाहरु मात्र रहेका छन् । यी मध्ये पनि अधिकांसको समयावधी सकिएको छ भने केही जारी छन् । ठूला परियोजना नहुँदा छटपटिएको मन्त्रालय अन्य केही परियोजनाका लागि दाताहरुसँग छलफल गर्दैछ ।
वन सम्बन्धि जानकार तथा सामुदायिक वन उपभोक्ता महासंघका पूर्व महासचिव भोला भट्टराई नेपालको वन क्षेत्रमा बैदेशिक सहयोग बन्द हुनु दुर्भाग्यपूर्ण रहेको बताउँछन् । उनी विकासशिल देशबाट बिकाशोन्मुख देशका लागि आएको यस्ता सहयोगका कार्यक्रमहरु रोकिदा गरिब, दलित एवं पिछडिएको वर्ग अझ मारमा पर्ने बताउँछन् । दाताकै सहयोगका कारण नेपालले सामुदायिक बनमा उल्लेख्य प्रगति गरेको उल्लेख गर्दै उनी भन्छन्, “एउटा परियोजनाले काम गर्न सकेन भने पनि संयन्त्र परिवर्तन गरेर भएपनि वन विकासका लागि आएको रकम फिर्ता जान नदिने वातावरण बनाउनु पर्छ ।”
सरकार आफैँले भन्दा पनि नेपालको वन क्षेत्रको विकास र सम्वर्धनमा विभिन्न दातृसंस्थाले सहयोग पुर्याउँदै आएका छन् । केही समयअघि पनि फिनल्यान्ड सरकारको सहयोगमा २५ वर्षपछि नेपालले वन सर्वेक्षण सम्पन्न गरेको छ । त्यस्तै बन ऐन ०४९ बनाउनेदेखि त्यसको कार्यान्वयन, सामुदायिक बनको विकास, बनमा आधारित उद्यम तथा निजी लगानीलाई आकर्षित गर्ने कार्यमा दाताले सहयोग पुर्याउँदै आएका छन् ।
वन क्षेत्रको सहयोगी देश तथा संस्थामा बिशेषगरी अस्ट्रेलिया, स्वीटजरल्यान्ड, बेलायत, डेनमार्क, विश्व बैंक, एशियाली विकास बैंक र संयुक्त राष्ट्र संघको खाद्य तथा कृषि संगठन कार्यक्रम छन् ।
वनविज्ञ तथा हेल्भेटास नेपालका देशीय निर्देशक डा. भरतराज पोखरेल दाताकै सहयोगका कारण वन ऐन ०४९ राम्रो बन्न सकेको बताउँछन् । त्यतिबेला दाताले ऐन वनाउने प्रकृयामा ठूलो धनराशी खर्च गरेका थिए । पोखरेल भन्छन्, “दाताले ऐन बनाउने प्रकृयामा मात्र होइन त्यसको कार्यान्वयनका लागि पनि सरोकारवालाको क्षमता अभिबृद्धिका लागि ठूलै सहयोग पुर्याएका थिए ।”
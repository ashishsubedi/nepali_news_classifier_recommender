
﻿७ चैत, ताप्लेजुङ । अहिलेसम्म शिक्षकले विद्यार्थीको मूल्यांकन गर्दै आएको हामीले सुनेका छौं तर अब ताप्लेजुङमा भने विद्यार्थीले नै प्रत्येक स्कूलका शिक्षकको मूल्यांकन गर्ने भएका छन् ।
बिद्यार्थीहरुले शिक्षकले पढाए/नपढाएको, कक्षामा आए/नआएको सबै मूल्यांकन गर्नेछन् । सरकारी विद्यालयमा नियमित नजाने र कक्षामा गएर समयसम्म नपढाउने शिक्षकको बानी सुधार्न यो अभियान सुरु गर्न लागिएको हो ।
प्राथमिक तह माथिका विद्यार्थीले शिक्षकको मूल्यांकन गरी तथ्यांक, अनुभव र सुझाव दिनेछन् । विद्यार्थीले नै शिक्षकको मूल्यांकन गर्ने भएपछि विद्यालयको पढाइको गुणस्तर बढ्नुको साथै शिक्षकमा राम्रो पढाउने र समयमै विद्यालय जान बाध्य हुने अपेक्षा गरिएको छ ।
शिक्षा कार्यालय र रिड नेपालद्वारा आयोजित पेशागत विकास कार्यशाला गोष्ठीमा यस्तो निर्णय गर्दै कार्यान्वयनका लागि जिल्ला प्रत्येक जिल्लालाई पत्राचार गरिएको जिल्ला शिक्षा अधिकारी चैतन्यप्रसाद निरौलाले बताए । ताप्लेजुङको बोझेमा आयोजना गरिएको ६ दिने कार्यशालाबाट पारित भएकाले यसलाई ‘बोझे घोषणापत्र’ भनिएको छ ।
विषेश गरी सरकारी विद्यालयमा कार्यरत शिक्षकहरु नियमित विद्यालय नजाने, गए पनि विद्यार्थीको गुणस्तरीय सिकाइका लागि पाठ्यक्रम तयार नगर्ने र पूर्ण समयसम्म कक्षा नलिने गरेको पाइएपछि प्रत्येक विद्यालयका कक्षामा विद्यार्थीले नै शिक्षकको मूल्याङ्कनका लागि यस्तो निर्णय गरिएको हो ।
अब प्राथमिक तहदेखि माथिका विद्यार्थीले कक्षामा नै शिक्षा कार्यालय र रिड नेपालले तयार गरेको ढाँचामा जिम्मेवार शिक्षकको नामसहित सिकाउने विषयबस्तु, मुख्य विषयबस्तु, कक्षा आएको समय र गएको समयको समेत तथ्यांक भरी कक्षा नेताको हस्ताक्षरसहित मूल्यांकन प्रतिवेदन राख्नेछन् । जसमा शिक्षकको सिकाइमा विद्यार्थीको अनुभव र सुझावसमेत समावेस गरिने छ र त्यसलाई प्रधानाध्यापकले प्रमाणित गर्नेछन् ।
विद्यार्थीले नै शिक्षकको मूल्याङ्कन गर्ने भएपछि विद्यालयको पढाइको गुणस्तर बढ्नुको साथै शिक्षकहरुमा राम्रो पढाउने र समयमा विद्यालय जानुका साथै कक्षामा उपस्थित हुने बानिको विकाससमेत हुने शिक्षा क्षेत्रमा क्रियाशील रिड नेपालका ताप्लेजुङ कार्यक्रम संयोजक राजेन्द्र पन्तले बताए । यसअघि जिल्लाको सरस्वती च्यारीवुक उच्च माविले यस्तो प्रयोग गरीरहेको थियो ।
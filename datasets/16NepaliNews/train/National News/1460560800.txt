
﻿काठमाडौं । सद्भावना पार्टीका अध्यक्ष राजेन्द्र महतोले अबको आन्दोलनमा नाकाबन्दीका कार्यक्रम नहुने बताएका छन् ।
संयुक्त लोकतान्त्रिक मधेसी मोर्चाका नेता समेत रहेका उनले विगतको नाकाबन्दीको आन्दोलनबाट कुनै परिणाम नआएको भन्दै अबको आन्दोलन नाकाबन्दी नहुने बताए ।
नाकाबन्दीमा सरकारले भन्दापनि जनताले सास्ती पाएको उनले बताए । मंगलबार रिपोटर्स क्लबमा आयोजित कार्यक्रममा उनले भने, “अब हामी नाकाबन्दी र जनतालाई दुःख दिने काम गर्दैनौं । आन्दोलन सिंहदरबार केन्द्रित हुन्छ । अधिकारप्राप्तिको लागि हुन्छ ।”
विगतमा मधेस केन्द्रित आन्दोलन गर्दा आफूहरुलाई गलत आक्षेप लगाइएको उल्लेख गर्दै अबको आन्दोलन सिंहदरबार केन्द्रित रहेर देशव्यापी हुने अध्यक्ष महतोले बताए । उनले भने, “अबको आन्दोलन जनता कम प्रभावित हुने र सरकारलाई अधिकतम दबाब पुग्ने खालको हुन्छ ।”
आफ्ना माग सम्बोधन नभएसम्म सिंहदरबार घेर्ने चेतावनी दिदै उनले भने, “हाम्रा माग सम्बोधन हुनेगरि संविधान संशोधन नभएसम्म हामी आन्दोलन गरिरहन्छौं ।’’ महतोले प्रधानमन्त्रीले जनताको नाममा गरेको सम्बोधनवारे टिप्पणी गर्दै भने, “ओलीको सम्बोधन बकवास छ । यो औचित्यहिन छ । यसले न त जनतालाई एक पैसाको राहत दिन्छ । न त आन्दोलनकारीको मागलाई नै सम्बोधन गर्छ ।”

﻿१४ पुस, काठमाडौं । राजनीतिक गतिरोध अन्त्यका लागि पहल गर्दै आएकी सभामुख ओनसरी घर्तीमगरले प्रमुख राजनीतिक दलहरुलाई तीन दिनको समयसीमा दिएकी छन् । तीन दिनभित्र दलहरुले सहमति नगरे संसद प्रक्रियामा अघि बढ्ने उनले बताइन् ।
सभामुख घर्तीले यसअघि प्रमुख राजनीतिक दलहरुका शीर्ष नेताको संयुक्त बैठक राखेर गतिरोध अन्त्यको पहल गरेकी थिइन् । तर, उनको प्रयास सफल हुन सकेन ।
बिहीबार रिपोर्टर्स क्लब नेपालको टोलीसँग कुरा गर्दै सभामुख घर्तीमगरले भनिन्, ‘दलहरु सहमतिको नजिकमा पुग्नुभएको कुरा उहाँहरुले मलाई जानकारी गराउनुभएको छ, त्यसैले उहाँहरुवीच अझै घनिभुत छलफल होस् भनेर नै मैले तीन दिनको समय दिएको छु ।’
राजधानी नछाड्न आग्रह
उनले अबको संसद बैठकमा शीर्ष नेताहरुलाई अनिवार्य उपस्थित हुनको लागि पनि आफूले निर्देशन दिएको जानकारी गराइन् । उनले भनिन्, ‘मैले उहाँहरुलाई भ्याली बाहिर नजानको लागि पनि निर्देशन दिएको छु, अबको बैठक सदनमै हुन्छ, संसदभित्रै बैठक गर्नको लागि पनि मैले निर्देशन दिएको छु, आशा गरौं यो वीचमा सहमति हुन्छ ।’
उनले अगाडि भनिन्, ‘सो समयभित्र उहाँहरुले सहमति गर्नुभएन भने १८ गते एक मात्र होइन, ग्याप राखेर एकै दिन दुई/तीन वटा बैठक राख्नेछु । प्रमुख दलहरुलाई छलफल गर्नका लागि कार्यव्यवस्था परामर्श समितिमा पनि मैले भनिसकेको छु ।’
सरकारले संसदमा संविधान संशोधन प्रस्ताव दर्ता गराएको विरोधमा प्रमुख विपक्षी नेकपा एमाले लगायतका दलहरुले संसद बैठक अवरुद्ध पार्दै आएका छन् । लगातारको अवरोधले संशोधन विधेयक, निर्वाचन सम्बन्धी विधेयक, लोकमानसिंह कार्कीविरुद्धको महाअभियोग प्रस्ताव लगायत अलपत्र परेका छन् ।
सभामुख घर्तीमगरले आगामी ०७४ माघ ७ गतेभित्रै तीनवटै निकायको चुनाव सम्पन्न गर्नुपर्ने बाध्यतालाई सबैले गम्भिर रुपमा लिनुपर्ने बताउँदै भनिन्, ‘अहिले पनि सदनमा निर्वाचनसम्बन्धी दुई वटा विधेयक कार्यसूचीमा छन् ।’

﻿
९ माघ, काठमाडौं । कवि तथा चित्रकार फयादलाई साउदी अरब सरकारले मृत्युदण्ड सुनाएपछि नेपाली कविहरु त्यसको विपक्षमा उत्रिएका छन् । यही अभियान अन्तर्गत शनिबार शिल्पी थिएटरमा कविहरुले कविता सुनाए, चित्रकारहरुले चित्र बनाए ।
चर्चित कविहरु श्यामल, विमल निभा, राजेन्द्र पराजुली, हरि अधिकारी, गिता त्रिपाठी, ईश्वर कँडेललगायतले कार्यक्रममा कविता सुनाएका थिए ।
कवि श्यामलले कार्यक्रममा असरफमाथि मृत्युदण्ड सुनाउँदा नेपालमा बस्ने सबै कविको मन रोएको बताए । उनले विचार कविता सुनाउँदै भने, ‘यसको विरुद्धमा हामी लाग्नुपर्छ, अभिव्यक्ति स्वतन्त्रता हुनुपर्छ ।’ त्यस्तै, कवि विमल निभाले कवितामार्फत् नेपालको वर्तमान अवस्थालाई व्यङ्ग्यमात्र गरेनन्, साउदी अरब सरकारलाई चेतावनी पनि दिए ।
कवि हरि अधिकारीले कवितामार्फत् अभिव्यक्ति स्वतन्त्रताको पक्षमा वकालत गरे । त्यस्तै, कवि राजेन्द्र पराजुलीले पनि साउदी सरकारका नाममा कविता वाचान गरे । अन्य कविहरु मानिस, सौरभ कार्की, सुरज सुवेदीले पनि कवितामार्फत् असरफको पक्षमा कुरा गरे ।
कार्यक्रमका अगूवा शिखर घिमिरेले मानवीयताका पक्षमा विश्वका सबै एक हुनुपर्ने बताए । अर्का अगूवा अज्ञात लुइँटेलले यो कार्यक्रमलाई भिडियोमार्फत् संसारभर फैलाउने जानकारी दिए ।
कार्यक्रममा उपकार घमाल, जुजुकाजी श्रेष्ठ, मन गुरुङ, जया शर्मा, उमा खड्का, सुमन गिरी, विकु कुमार थापा, ओमप्रकाश गुरुङ, काजी राना, रत्न शाक्यले पेन्टिङमार्फत् असरफलाई सुनाइएको मृत्युदण्डको विपक्षमा पेन्टिङ गरेका छन् ।


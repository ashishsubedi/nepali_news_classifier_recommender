
﻿
१८ पुस, रौतहट । कर्तव्य ज्यान मुद्दामा थुनामा रहेका एक कैदी मृत्यु भएको छ । उपचारको अभावमा कैदीको मृत्यु भएको भन्र्दै मृतकका आफन्तहरु जिल्ला कारागार गौरमा धर्ना दिएका छन् ।
उच्च रक्तचापका कारण अकोलवा ८ का ५० वर्षका शेष मुबारकको मृत्यु भएको कारागार प्रशासनले जनाएको छ । आफन्तले भने कारागार प्रशासनले लापरवाही गरेको आरोप लगाएकमा छन् ।
श्वास प्रश्वासमा समस्या देखिनुको साथै रक्तचाप बढेका कारण पुस १ गते जिल्ला अस्पताल पुर्‍याइएका मुबारकलाई दोश्रो पटक पुन १३ गते स्वास्थ्य अवस्था बिगि्रएपछि अस्पताल पठाएको थियो ।
जिल्ला अस्पतालले १४ गते नै मुबारकलाई थप उपचारका लागि बाहिर लैजान रिफर गर पनि कारागार प्रशासनले लगेन । कैदीको स्वास्थ्य गम्भीर हुँदा पनि कारागारले समयमै उपचारका लागी पहल नगरेको भन्दै परिवारजनले कारागार अधिकारीमाथि कारवाहीको माग गर्दै धर्ना दिएका छन् ।
अकोलवा ८ का गफार दम्पतीको हत्या अभियोगमा आजीवन कारावासको सजाय पाएका शेष मुबारक चार वर्षदेखि कारागारमा थिए । ६ महिना अघि मात्रै जिल्ला अदालतले उनलाई आजिवन कारागारको सजाय सुनाएको थियो ।
‘उपचार अभावमा कैदीको मृत्यु भएकोले कारागार अधिकारी माथि कारवाही गर्नुपर्छ’ मृतकका नातेदार शेष नुरुल होदाले भने-चार दिन अघिदेखि नै हामीले उपचारका लग्छौं भन्दा पनि जेलर अनिता लावतीले आलटाल गरिन । शुक्रबार राति अवस्था निकै गम्भीर भएपछि मात्रै कारागार शाखाले अस्पताल पठायो ।’ दोषीलाई कारवाही र क्षतिपूर्ती नपाएसम्म शव.नबुझ्ने परिवारजनको अडान छ ।
कैदीको मृत्युका बारेमा अनुसन्धान शुरु भएको र जेलर दोषी देखिए कानून अनुसार कारवाही गर्ने प्रमुख जिल्ला अधिकारी नरहरी बरालले बताए ।
बिरामी कैदीको स्वास्थ्यका लागि आफूले पनि चासो देखाएको तर, कागजी प्रकृयाले ढिलो भएको कारागार प्रशासनले जनाएको छ ।
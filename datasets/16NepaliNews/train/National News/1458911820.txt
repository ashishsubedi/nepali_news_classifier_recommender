
﻿१२ चैत, काठमाडौं । संघीय समाजवादी फोरम नेपालका अध्यक्ष उपेन्द्र यादवले चीनसँग यातायात तथा पारवहन सम्झौता हुनुमा प्रधानमन्त्री केपी शर्मा ओलीको कुनै योगदान नरहेको बताएका छन् ।
रिपोर्टस क्लबले शुक्रबार गरेको साक्षात्कारमा फोरम नेपालका अध्यक्ष यादवले चीनसँग यातायात तथा पारवहन सम्झौताका लागि सात वर्ष पहिलेदेखि नै गृहकार्य भएको दाबी गर्दै प्रधानमन्त्री ओलीले आफ्ना कारण सम्झौता भएको प्रचार गर्नुको अर्थ नरहेको दावी गरे ।
नेता यादवले स्वतन्त्र व्यापार, विमानस्थल निर्माण, इन्धनको अन्वेषण गर्ने सम्बन्धी सम्झौताका लागि केही वर्ष पहिलेदेखि नै गृहकार्य भइ चीन समेत सकारात्मक भएका कारण अहिले सम्झौता भएको बताए ।
फोरम नेपालका अध्यक्ष यादवले सरकारमाथि गणतन्त्र, संघीयता र धर्मनिरपेक्षता जस्ता संवैधानिक उपलब्धिहरु मास्न षड्यन्त्र गरिरहेको आरोप लगाए । उनले संविधान बमोजिम सपथ खाएका मन्त्रीहरुले नै संघीयताको विरोध तथा हिन्दु राज्यको वकालत गर्नुले संवैधानिक उपलब्धि गुम्नेमा आशंका उब्जिएको धारणा राखे ।
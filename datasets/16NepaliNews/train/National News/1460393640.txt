
﻿काठमाडौं । पछिल्लो समय बागमती प्रदूषणमुक्त बन्ने क्रममा छ । विभिन्न संघ/संस्थाहरूले सातैपिच्छे नदी सफा गरिरहेका छन् भने बागमती किनारमा बसोबास गर्नेले पनि नदीमा फोहोर मिसाउन हिच्किचाउन थालेका छन् ।
त्यसो त नदी किनारमा बृक्षारोपण गर्ने र हरियाली तुल्याउने क्रम पनि बढेको छ । यस्तैमा गुह्येश्वरीदेखी गोकर्ण करिडोरसम्म सौर्यबत्ती जडान गरि बागमतीलाई फोहोर हुनबाट रोक्न स्थानीयले पहल थालेका छन् ।
बागमती किनार सौर्य उज्यालो कार्यक्रम उपभोक्ता समितिले गुह्येश्वरीदेखि गोकर्णसम्मको पाँच किलोमिटर सडकखण्डको दायाँबायाँ सौर्यबत्ती जडान गर्न लागेका हो ।
“यसका लागि जनसंख्या तथा बातावरण मन्त्रालयले पनि सघाउने भएको छ”, काठमाडौं क्षेत्र नं ३ का सभासद् रामेश्वर फुयालले भने, “बागमती नदीलाई हराभरा तुल्याउन पनि सौर्यबत्ती अत्यावश्यक छ ।”
सौर्यबत्ती जडान गर्दा बागमतीमा फोहोर फाल्न कमी हुने उनको तर्क छ । उनले अगाडी भने, “रातीको समयमा आवतजावतमा गर्न पनि सहज हुन्छ र यसले सहरी सौन्दर्यलाई पनि बढावा दिन्छ ।
समितका अध्यक्ष गोविन्द ढुंगेलले आफूहरू सडक किनारका सौर्यबत्तीको सुरक्षा गर्न सक्षम रहेको र यसले गोकर्णेश्वर नगरपालिका क्षेत्रको सौन्दर्य बृद्धि गर्ने विश्वास व्यक्त गरे ।
सांसद् फुयालका अनुसार सौर्य बत्ती जडानका लागि अनुमानित दुई करोड रुपैयाँ बजेट लाग्छ । त्यसका लागि संघीय मामिला तथा स्थानीय विकास मन्त्रालयसँग ७० प्रतिशत बाँकी गोकर्णेश्वर र कागेश्वरी मनहरा नगरपालीका १५÷१५ प्रतिशत बजेट माग गरिएको उनले बताए ।
नदी किनारको दुईतर्फ गरी दुई सयवटा पोल लाग्ने र ब्याट्री, सौर्य प्यानलसहित एउटा पोलका एकलाख रुपैयाँ पर्ने उनको भनाइ छ ।

﻿२२ असोज, काठमाडौं । पछिल्लो समय बिदा मनाउने नेपाली संस्कारमा परिवर्तन आउन थालेको छ । लामो समय विदा हुनेवित्तिकै सम्पन्न मानिसहरुमा विदेश घुम्न जाने प्रवृत्ति बढ्दो छ ।
नेपालीहरुले सबैभन्दा लामो सरकारकारी विदा दशैंमा पाउँछन् । त्यसैले व्यापार-व्यवसाय गर्ने र जागिर खानेहरु यो फुर्सदको समयमा स-परिवार विदेश घुम्न जाने चलन छ ।
ट्राभल एजेन्सीहरुले प्याकेज नै बनाएर नेपालीहरुलाई पर्यटकका रुपमा विदेश लाने गरेका छन् । नवरथा लागेपछि तिहारसम्मको टुर प्याकेज ९५ प्रतिशत प्याक भइसकेको ट्राभल एजेन्सीहरुले जनाएका छन् ।
वर्षेनी लाखौं नेपालीहरु बिदा मनाउन युएई, सिंगापुर, थाइल्याण्ड, मलेसिया, हङकङ, युरोप र भारत जाने गरेका छन् ।

सिंगापुर- विदेश घुम्न जाने नेपालीहरुको पहिलो रोजाइमा सिंगापुर पर्छ । नेपालीहरुलाई सिंगापुरमा भिसा लगाउन निकै सजिलो पनि छ । मलेसियासँग जोडिएको सिंगापुर विकास र प्रकृति प्रेमीका लागि आकर्षक गन्तव्य हो ।
१४ औं शताब्दीमा स्थापना भएको यो देश १९औं शताब्दीपछि आधुनिक भएको हो । सन् १५०९ मा पोर्चुगलले आक्रमण गरेको थियो । यो देशलाई युरोपले नियन्त्रणमा लिई सन् १६०० देखि१९०० सम्म सिंगापुरमार्फत चीन र भारतमा आफ्नो व्यापार विस्तार गरेको थियो । त्यसबेलादेखिकै व्यापारिक केन्द्रविन्दु बनेको यो देश अहिले पनि व्यापाको केन्द्रविन्दु नै हो ।
विश्वका धेरै मान्छेहरु यहाँ घुम्नका साथै सपिङ गर्न जान्छन् । सिंगापुरको विकास, समुद्र र सपिङ पर्यटकहरुको मुख्य आकर्षक हो ।

मलेसिया-  खासगरी ट्राभल एजेन्सीहरुले सिंगापुर, मलेसिया र थाइल्याण्डको छोटोमा ९ दिन १० रातको प्याकेज बनाएका हुन्छन् । उक्त प्याकेजमा यात्रुले ट्राभल एजेन्सीलाई १ लाख १५ हजार देखि १ लाख ३० हजार रुपैयाँसम्म तिर्नुपर्छ ।
मोहम्मद महाथिरले विकास गरेपछि मलेसिया पनि घुम्नका लागि आकर्षक गन्तब्य बन्न थालेको छ । त्यसो त मलेसियाको हावापानी नेपालसँग मिल्दोजुल्दो पनि छ । साथै मलेसियामा पनि भिजा लगाउनका लागि खासै कठिन छैन ।
एजेन्सीहरुले मलेसियाको राजधानी क्वालालाम्पुर घुमाउँछन् र त्यहाँबाट ७/८ घन्टाको गाडीको यात्रामा सिंगापुर लैजान्छन् । क्वालालाम्पुरमा रहेको ८८ तलाको पेट्रोनाक्स टावर नै त्यहाँको मुख्य आकर्षक हो ।

थाइल्याण्ड-  नेपालीहरु धेरै घुम्न जानेमध्येको अर्को देश हो थाइल्याण्ड । थाइल्याण्डको मुख्य विषेशता भनेको सामुदि्रक मस्ती हो । त्यसैकारणले पनि नेपालजस्तो भूपरिवेष्ठित देशका पर्यटकका लागि थाइल्याण्ड आकर्षकको केन्द्रविन्दु बन्दै आएको छ । त्यतिमात्रै होइन, थाइल्याण्डले सेक्स टुरिज्मलाई व्यवसायका रुपमा विकास गरेर पनि पर्यटक आकर्षण गरिरहेको छ ।

युएई- पछिल्लो समय संयुक्त अरब इमिरेट्स नेपाली पर्यटकहरुका लागि आकर्षक बन्दै गएको छ । त्यहाँको मुख्य आकर्षण भनेको ‘डिजर्ट सफारी’ हो । मुस्लिम देश भएर पनि युएईमा विकिनी लगाएर हिँड्न स्वतन्त्र छ ।
युएइमा साधारण व्यक्तिहरुभन्दा पनि बढी व्यवसायीहरु जान्छन् । किनभने युएइ पूर्वी एशियाको व्यापारिक केन्द्र पनि हो । सिंगापुर, मलेसिया, थाइल्याण्डको तुलनामा युएईमा भिसा लगाउन अलि कठिन छ । ट्राभल एजेन्सीहरुले ८५ हजार रुपैयाँमा ४ दिनका लागि युएई टुरको प्याकेज ल्याएका छन् ।

गोवा– भारतको गोवा पनि नेपाली पर्यटकहरुको निकै धेरै आकर्षण भएको ठाउँ हो । नेपालीहरुले भिजा नलगाईकन गोवामा गएर सामुदि्रक मस्तीको मज्जा लिन सक्छन् । त्यतिमात्रै होइन, मदिराका पारखीहरुका लागि गोवा निकै प्रसिद्ध छ ।
स्थानीय सरकारले पर्यटक आकर्षण गर्न गोवामा मदिरामा कर लगाएको छैन, जसले गर्दा नेपालमा ३ सय रुपैयाँ पर्ने वियर गोवामा ९५भारु अर्थात १५० रुपैयाँमा पाइन्छ । ट्राभल एजेन्सीमार्फत जाँदा ८० हजार रुपैयाँमा ४/५ दिन गोवा घुम्न पाउने स्किम ल्याएका छन् ।

हंगकंग- चीनको व्यापारिक शहर हङकङ पनि नेपाली पर्यटकहरुको अर्को आकर्षण हो । तर, यहाँ भिसा लगाउन निकै कठिन छ । तैपनि वर्षेनी हजारौं नेपालीहरु हङकङ घुम्न जाने गरेका छन् । हङकङको आकर्षण भनेको आधुनिक विकास र सपिङ नै हो ।
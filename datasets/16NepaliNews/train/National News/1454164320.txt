
﻿
१६ माघ, काठमाडौं । नेपाली युवा क्रिकेटरले १५ वर्षपछि यू-१९ विश्वकपको सुपर लिग (क्वाटरफाइनल)मा स्थान बनाउने क्रममा बलर सन्दिप लामिछानेले नयाँ कीर्तिमान बनाएका छन् ।
उनी यू-१९ विश्वकपमा हृयाट्रिक गर्ने पहिलो नेपाली क्रिकेटर बने । नेपाली सिनियर टोलीका कप्तान पारस खड्काले सन्दिपलाई हिरोको संज्ञा दिएका छन् ।
उनलेे ३२ औं ओभरको अन्तिम ३ बलमा तीन जना आइरिस ब्याट्म्यानलाई आउट गर्दै ब्यक्तिगत हृयाट्रिक पूरा गरे । ३१ दशमलव ४ ओभरमा उनले टकरलाई १५ रनमा दिपेन्द्र ऐरीद्वारा क्याचआउट गराए । त्यसपछिको बलमा डेनिसन ब्यक्तिगत २१ रनमा विकेटकिपर राजु रिजालद्वारा क्याच आउट भए ।
३२ औं ओभरको अन्तिम बलमा बैरी टकर बोल्ड आउट भएपछि सन्दिपले अविस्मरणीय हृयाट्रिक पूरा गरे । पूरै १० ओभर बलिङ गरेका उनले मात्र २७ रन खर्चेर आयरल्याण्डको ५ विकेट लिए ।
अन्तराष्ट्रिय क्रिकेटमा हृयाट्रिक गर्ने तेश्रो नेपाली
नवपरासीका लामिछाने समग्र अन्तराष्ट्रिय क्रिकेटमा हृयाटि्रक लिने नेपालको तेश्रो खेलाडी बनेका छन् ।  यू-१९ मा भने उनी दोस्रो क्रिकेटर हुन् ।
३ वर्षअघि अविनाश कर्णले मलेसियामा भएको १९ वर्षमुनिको एसिसी एलिट कप क्रिकेटमा हृयाट्रिक गरेका थिए । सिनियर टोलीबाट शक्ति गौचनले ४ वर्षअघि दुबईमा भएका टी-२० विश्वकप छनोटमा हृयाट्रिक लिएका थिए ।

  !!            19   ..   @  !!     
—   (@ 7)  30, 2016

बाबु आमा भारतमा बस्ने भएकाले उनी भारतमै वस्थे । तर, उनी नेपालको जर्सी लगाएर अन्तराष्ट्रिय क्रिकेट खेल्ने लक्ष्य लिएर १३ वर्षको उमेरमा भारतबाट नेपाल आएका थिए ।
प्रशिक्षक पुवुदु दशानायकेको नजरमा परेपछि एक वर्षअघि काठमाडौं आएका उनको यो नै पहिलो अन्तराष्ट्रिय प्रतियोगिता हो । यू- विश्वकप क्रिकेटको तयारीका लागि नेपाल क्रिकेट संघ क्यानले आयोजना गरेको सुपर लिगमा १२ विकेट लिएपछि उनी सहजै टोलीमा परे ।
आयरल्याण्डविरुद्ध नेपाललाई ८ विकेटको जित दिलाउने क्रममा हृयाटि्रकसहित पाँच विकेट लिएका सन्दिप भने आफ्नो हृयाट्रिकभन्दा टिमको जित ठूलो उपलब्धि भएको मान्छन् ।
आइसिसी मिडियासँग कुरा गर्दै सन्दिपले भने-‘हृयाट्रिक भन्दा महत्वपूर्ण हामीले जित्नैपर्ने खेल जितेका छौं, हामी क्वाटर फाइनल पुग्यौं, आशा गरौं बाँकी खेलमा पनि हाम्रो यस्तै प्रदर्शन होस् ।’
कप्तान राजु रिजालले पनि क्वाटरफाइनलमा पुग्नु देशका लागि निकै खुसीको कुरा भएको बताए । उनले भने-‘सबैले राम्रो प्रदर्शन गरेका छन्, हाम्रो लक्ष्य सेमिफाइनल पुग्नु हो ।’

﻿
३० मंसिर, काठमाडौं । टुँडीखेलसँगैको सैनिक मञ्च र खुलामञ्चको बीचबाट नयाँ सडक खुल्ने भएको छ । सडकसँगै पैदलयात्रुका लागि वारपार गर्न सहज हुने गरी आकाशे पुल पनि बनाउन लागिएको छ ।
काठमाडौं महानगरपालिकाले रत्नपार्क र रानीपोखरीलाई एकीकरण गर्न भन्दै सैनिक मञ्च र खुलामञ्चको पछाडिबाट सडक खोल्न लागेको हो । यो ठाउँमा अहिले पैदल यात्रुहरु हिँड्न मिल्ने बाटो छ । अब यहाँ गाडीहरु ओहोर-दोहोर गर्न मिल्ने गरी चौडाबाटो बनाउने महानगरको तयारी छ ।
काठमाडौंमा सार्वजनिक खुला स्थानको अभाव भइरहेको अवस्थामा खुलामञ्चको भागलाई नै प्रयोग गरेर सडक निर्माणको तयारी भएको हो । टुँडीखेल, सैनिक मञ्च र खुलामञ्चले गोरखा भूकम्पका समयमा खुला स्थानको महत्व झल्काएका थिए ।
सो समयमा काठमाडौंका धेरै स्थानीय घर छाडेर त्यहाँ पुगेका थिए । यी स्थानमा थप सडक बन्ने भएपछि भएका खुला स्थान पनि मासिने हो की भन्ने चिन्ता बढेको छ ।
खुला स्थान नमास्ने दाबी
तर, महानगरपालिका भने यो सडक बनाउँदा अहिले प्रयोगमा रहेका कुनै खुला स्थान नमासिने दावी गर्छ । अहिले सैनिक मञ्च पछाडिको पैदलयात्रु हिँडने फुटपाथको भागलाई नै सडकका रुपमा प्रयोग गरिने उसले बताएको छ ।
महानगरपालिकाका प्रमुख तथा कार्यकारी अधिकृत रुद्रसिंह तामाङ यो सडक बनाउँदा खुलामञ्चको एक इन्च पनि जग्गा नमासिने ठोकुवा गर्छन् ।
‘खुला स्थानको संरक्षणकै लागि यो योजना ल्याइएको हो । हामी खुला मञ्च र सैनिक मञ्चको जग्गाको अहिले फुटपाथ र सँगैको प्रयोगबिहीन भागभन्दा एक मिटर पनि अन्य जमिनमा सडक बनाउँदैनौं ‘ तामाङ भन्छन् ।
रत्नपार्क रानीबपोरीबीचको सडक बन्द !
महानगरपालिकाले यो सडकलाई रानीपोखरी र रत्नपार्कबीचको सडकको विकल्पका रुपमा बनाउन लागेको हो । यो सडक बनेपछि रानीपोखरी र रनपार्कबीचको सडकका सवारी गुडाउन बन्द गरिनेछ ।
‘समय-समयमा त्यो सडकबाट स्थानीयको जात्रा निस्कने गर्छ । त्यसैले सो सडक पूर्ण रुपमा बन्द गरेर रानीपोखरी र रत्नपार्कलाई एक गर्न सकिँदैन’ कार्यकारी प्रमुख तामाङले भने,’तर अत्यावश्यक अवस्थमाबाहेक अन्य समयमा अहिलेजस्तो रानीपोखरी र रत्नपार्कबीच सवारी र मान्छेको आवात-जावत हुनेछैन ।’
ओभरहेड ब्रिज पनि
सैनिक मञ्च पछाडिबाट बन्ने सडकमा भने माथिबाट पैदलयात्रु हिँड्न वारपार ओभरहेड बि्रज राख्ने योजना छ । यो सडक र ब्रिजको डिजाइनका लागि महानगरले परामर्शदाता नियुक्तिको प्रक्रिया अघि बढाइसकेको छ ।
अब केही समयभित्रै सडक र ओभरहेड ब्रिजको डिजाइन फाइनल हुनेछ र निर्माण सुरु हुनेछ । यो सडक निर्माण गर्न महानगरपालिकाले ५ करोड रुपैयाँ खर्च गर्दैछ ।
प्रमु्ख तथा कार्यकारी तामाङले सैनिकमञ्चको पछाडिबाट खोलिने सडकले ट्राफिक ब्यवस्थापनमा पनि सहयोग पुग्ने दावी गरे । साथै सडकमाथि भन्ने ओरहेड बि्रजले शहरी सौन्दर्यता पनि बढाउने अपेक्षा महानगरपालिकाको छ ।
सेनाको स्वीकृती
यो सडक बनाउन नेपाली सेनाले पनि महानगररपालिकालाई स्वीकृति दिएको छ । सेनाको स्वीकृतिपछि सडक र ओभरहेड बि्रज बन्ने पक्का भएको हो ।
महानगरपालिकाले अहिले रानीपोखरी स्तरीकरणको काम पनि गरिरहेको छ । यो सडक बनेर रानीपोखरी र रत्नपार्क एकीकरण भएपछि रत्नपार्क छिरेका आगन्तुकले रानीपोखरीमा पनि समय बिताउन पाउनेछन् ।
अहिले रानीपोखरीलाई स्तरीय पार्कका रुपमा पुनर्निर्माण गरिरेहेको छ र रत्नपार्क अहिले स्तरीकरण गरेर महानगरपालिकाले सशुल्क प्रवेशको ब्यवस्था गरेको छ । जसबाट महानगरले गतिलो कमाइ पनि गरिररहेको छ ।
‘प्रहरी कार्यालय र त्रिचन्द्र सानुपर्छ’
आफूहरु खुला क्षेत्र विस्तार गर्न रत्नपार्क र रानीपोखरी आसपासका संरचना पनि हटाउनुपर्ने पक्षमा रहेको बताउँछन् महानगरका भौतिक पूर्वाधार महाशाखा प्रमुख उत्तर कुमार रेग्मी । त्यसका लागि सरकारले सहयोग गर्नुपनेए उनको भनाइ छ ।
‘हामी त अहिले महानगरीय प्रहरी प्रमुखको कार्यालय पनि रानीपोखरीबाट हटाउनुपर्छ भन्ने पक्षमा छौं’ रेग्मीले भने,’रानीपोखरी आसपासको क्षेत्रलाई संरक्षण गर्न त्रिचन्द्र कलेज पनि त्यहाँबाट हट्न्पर्छ भन्ने मत हाम्रो छ ।’
तर, यो विषयमा भने महानगरपालिकाले कुनै निर्णय गरेको छैन ।
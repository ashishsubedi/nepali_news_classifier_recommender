
﻿काठमाडौं । नेपाली कांग्रेसका नेता डा. नारायण खड्काले भूकम्पपीडित र मधेसलाई रुवाउँदै प्रमुख प्रतिपक्षी नेपाली कांग्रेसलाई चिढ्याएर मुलुकमा कुनै पनि चुनाव हुन नसक्ने ठोकुवा गरेका छन् ।
रिपोर्टर्स क्लब नेपालले शुक्रवार काठमाडौंमा आयोजना गरेको साक्षात्कारमा उनले मंसिरसम्म सरकार कायम राख्ने योजनामा सरकारले चुनावको कार्यतालिका सार्वजनिक गरेको भन्दै अहिले मुलुकमा निर्वाचन हुने बातावरण बनिनसकेको बताए । उनले निर्वाचनको लागि सहमतिको सरकार बन्नु पर्नेमा जोड दिए ।
नेकपा एमालेका सचिव भीम आचार्यले मधेसी मोर्चा सहभागि नभए पनि निर्वाचन नरोकिने दाबी गरे । उनले भने, “हिजो दोस्रो संविधानसभाको निर्वाचन मोहन वैद्य नेतृत्वको माओवादीसहितका दलहरुले बहिस्कार गर्दा पनि सफलतापूर्वक सम्पन्न भएको हो । अहिले पनि एकाधले बहिस्कार गर्दैमा निर्वाचन रोकिदैन । गुडेको ट्रेन छुट्यो भने छुटिहाल्छ ।”
सचिव आचार्यले गठबन्धन दलहरुकै सहमतिमा क्याविनेटले निर्वाचनको कार्यतालिका ल्याएको दाबी गर्दै त्यसलाई संसदमा प्रस्तुत गरेर काग्रेससहितका दलहरुसँग समेत सहमति कायम गर्न सकिने बताए ।
नेकपा माओवादी केन्द्रका नेता अमिक शेरचनले चुनावको लागि राष्ट्रिय सहमति आवश्यक रहेको दाबी गर्दै सरकारले कानुन, नियम बनाउने लगायतका आन्तरिक तयार नगरी निर्वाचन घोषणा गरेको आरोप लगाए ।
उनले भने, “निर्वाचनको कार्यतालिका बन्यो तर निर्वाचनको लागि कानुन, नियमावली बनाएर आन्तरिक तयारी हुन सकेको छैन । आन्तरिक तयारी गरेर घोषणा गरेको भए राम्रो हुन्थ्यो । मधेसका पनि कतिपय माग जायज छन् । त्यसलाई पुरा गरेर गर्दा राम्रो हुन्छ ।”
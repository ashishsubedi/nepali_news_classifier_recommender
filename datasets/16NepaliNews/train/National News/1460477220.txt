
﻿काठमाडौं ।  पूर्व राजा ज्ञानेन्द्र शाहले शासकीय संयन्त्रलाई व्यक्तिगत स्वार्थमा प्रयोग गर्ने नेताहरुको शैलीले नेपाल कमजोर बनेको बताएका छन् ।
नयाँ वर्षको अवसरमा जारी शुभकामना सन्देशमा पूर्व राजाले भनेका छन्, राज्य संयन्त्रलाई व्यक्तिगत लाभमा दुरुपयोग गर्ने शासकीय शैलीले नेपाल कमजोर भैसकेको छ।
त्यस्तै विज्ञप्तिमा अगाडि भनेका छन्, “दक्षिण एसियाको भूराजनीतिक संवेदनशीलता र शक्ति सन्तुलनको हेक्का राख्न जरुरी छ । हामी को थियौं, कहाँ थियौं, अहिले कुन स्थितीमा छौं, देश कता जाँदैछ, समाजको मनोदशा के छ, हाम्रो साझा र सही मार्गचित्र के हुनु पर्दछ, कसको के कस्तो त्याग र योगदान छ, कसको के कस्तो महत्व र मान्यता छ अनि ककसको कस्तो अर्गेल्याईं छ, भन्ने विषयलाई वर्तमान अवस्थामा सबैले बुझिसकेका छन् ।”
विज्ञप्तिको पूर्णपाठ
नेपाली दिदी बहिनी तथा दाजुभाइहरु,२०७२ लाई विदाई गरेर हामी विक्रम सम्वत् २०७३ मा आइपुगेका छौं । नववर्षको शुभागमनको उपलक्ष्यमा म देश विदेशमा रहेबसेका समस्त नेपालीहरुमा सुख, शान्ति, समुन्नतीको लागि कामना गर्दछु ।
विक्रम सम्वत्ले मिती, तिथी र नेपाली संस्कृतीलाई जोडेको हुन्छ । हाम्रा राष्ट्रिय मान्यताहरु (धर्म, संस्कृती, भाषा, इतिहास र सभ्यता) विपरित प्रहार भइरहेको वर्तमान अवस्थामा हाम्रा पुर्खाले सुम्पीएको धरोहरहरू आफ्ना सन्ततीलाई कसरी हस्तान्तरण गर्न सक्छौं भन्ने प्रश्न अहिले अझ पेचिलो बन्दै छ ।
त्यसका लागी दक्षिण एसियाको भुराजनितिक सम्वेदनशीलता र शक्ति सन्तुलनको हेक्का राख्न जरुरी छ । हामी को थियौं, कहाँ थियौं, अहिले कून स्थितीमा छौं, देश कता जाँदैछौं । समाजको मनोदशा के छ, हाम्रो साझा र सहि मार्ग चित्र के हुनु पर्दछ, कसको के कस्तो त्याग र योगदान छ, कसको के कस्तो महत्व र मान्यता छ, अनि क–कसको कस्तो अर्गेल्याईं छ भन्ने विषयलाई वर्तमान अवस्थामा सवैले बुझिसकेका छन् । राज्य संयन्त्रलाई व्यक्तिगत लाभमा दूरुपयोग गर्ने शासकीय शैलीले नेपाल कमजोर भैसकेको छ । राष्ट्र सम्बन्धी अवधारणा कमजोर भएको, क्षेत्रीय तथा भुमण्डलीय राजनिती नयां चरणमा प्रवेश गर्न थालेको अहिलेको सन्दर्भमा नेपालीको चिन्ता र अगस्ती नेतृत्वको तृष्णा विचको फाटो नोक्सानदायी भैसकेको छ । त्यसैले स्वदेशको माटोमा दह्रोसँग खुट्टा टेक्ने र नेपाललाई नेपालीत्व, आफ्नो मौलिक अस्तित्व र नेपालकै आफ्नो स्वाधीन प्रमुख रहोस् भन्ने भावनावाट प्रेरित सबै देशभक्तहरुलाई समेटेर अगाडि बढुन आवश्यक भैसकेको छ ।
आफ्नो भाषा, इतिहास र धर्म संस्कृतीहरु देशका आधार हून् भन्ने विषयलाई मनन् गर्दैै स्वदेश हेरेर मात्र विदेश हेरौं, स्वदेश चिनेर मात्र विदेश चिनौं, स्वदेश मानेर मात्र विदेश मानौं र स्वधर्म बुझेर मात्र परधर्म बुझौं यहि मेरो शुभकामना ।श्री पशुपतिनाथले हामी सबैको कल्याण गरुन् ।जय नेपाल ।
 
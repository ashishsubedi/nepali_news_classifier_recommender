
﻿ बानेश्वरमा सभासदहरुले नयाँ संविधानमा हस्ताक्षर गर्दै गर्दा काठमाडौं उत्रिएका भारतीय विशेष दूत दिनभर राजनीतिक भेटवार्तामा व्यस्त रहे । उनले भावी प्रधानमन्त्रीका रुपमा हेरिएका एमाले अध्यक्ष केपी शर्मा ओलीदेखि राष्ट्रपति डा. रामवरण यादव, प्रधानमन्त्री सुशील कोइराला र एमाओवादी अध्यक्ष प्रचण्डलाई भेटेर दिल्लीको चेतावनीपूर्ण सन्देश सुनाएका छन् ।

भरतीय प्रधानमन्त्रीका विशेष दूतका रुपमा आएका विदेशसचिव एस जयशंकरले बालकोटबाट राजनीतिक भेटवार्ता थाले र दिउँसो प्रधानमन्त्री सुशील कोइराला, एमाओवादी अध्यक्ष प्रचण्ड र राष्ट्रपति यादवलाई छुट्टाछुट्टै भेटे ।

भेटमा सहभागी नेताहरुका अनुसार विदेशसचिव प्रष्ट सन्देश लिएर आएका थिए । एमाले स्रोत भन्छन्- भारत अहिलेको प्रक्रियाप्रति रुष्ट रहेको प्रष्ट सन्देश दिएको छ र ठिक हुन्न नै भन्ने भावमा प्रस्तुत भएको छ । 

विशेष दूतले ओलीसँग दुई घन्टा विताए । अहिलेको संविधान निर्माण प्रक्रियाको मोर्चामा अग्रपङ्ग्तिमा रहेका ओलीसँगको वार्ता अरु नेता भन्दा लामो थियो ।

तर, अधिकांशसँगको भेटमा विदेशसचिव जयशंकरले आफ्नो सन्देश प्रष्ट रुपमा राखेका छन् जुन एकै खालको छ । सूत्रहरुका अनुसार जयशंकरले मोदीको सन्देश भन्दै सवैजसो शीर्ष नेताहरुलाई यी पाँचवटा चेतावनीयुक्त प्रश्न सोधेका छन् ।

१. सेना, सशस्त्र प्रहरी र प्रहरीलाई ब्यारेकबाट निकालेर, कर्फ्यू लगाएर जारी हुने संविधानलाई हामीले कसरी स्वागत गर्न सक्छौं ?

२. भारतसँग सीमा जोडिएका सवै जिल्ला तनावग्रस्त छन् । के यसले हामी (भारत)लाई असर गर्दैन ? त्यस्तो अवस्थामा हामी कसरी टुलुटुलु हेरेर बस्न सक्छौं ?

३. असोज ३ गते संविधान जारी भएपछि ४ गतेबाट बोझ हल्का हुन्छ भनेर सोच्नुभएको होला । के तपाईंले सोंचेजस्तै हल्का होला भन्ने ठान्नुभएको छ ? यदि स्थिति भड्कियो भने कसरी सम्हाल्नुहुन्छ ?

४. काठमाडौं र मधेसको दुरी बढेको भन्ने मधेसी समुदायको ठूलो गुनासो छ, यसलाई  ग्राउण्ड लेभल  बाटै सम्बोधन नगरी ल्याउने संविधानले कसरी स्थिरता ल्याउँछ ?

५. नयाँ संविधानलाई विश्वले समर्थन गरे पनि भारतले समर्थन गरेन भने त्यसले के अर्थ राख्छ ?

बालुवाटार स्रोतका अनुसार भारतीय प्रधानमन्त्री नरेन्द्र मोदीका विशेष दूतका रुपमा आएका विदेश सचिव निकै कडा रुपमा प्रस्तुत भएका थिए । एक अधिकारी भन्छन्- कुनै पनि डिप्लोम्याट यसरी प्रस्तुत भएको हामीलाई थाहा छैन ।

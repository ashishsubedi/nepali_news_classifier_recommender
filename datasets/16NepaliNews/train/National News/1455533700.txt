
﻿
३ फागुन, काठमाडौं । भारतीय प्रधानमन्त्री नरेन्द्र मोदीले विधानसभा निर्वाचनका बेला चुनावी सभालाई सम्बोधन गर्दै बिहारको विद्युत संकट टार्न नेपालमा बिजुलीको कारखाना खोलिएको बताएका थिए । नीतिशकुमार र लालु यादवले जनतालाई कम्प्युटर बाँड्ने आश्वासन दिएकोमा हँसीमजाक गर्दै मोदीले भनेका थिए-कम्प्युटर चलाउन बिजुली हुनुपर्छ कि पर्दैन ? बिहारमा मोबाइल चार्ज गर्ने बिजुली त छैन, कम्प्युटर कसरी चल्छ लालुजी ?
यता नेपालमा प्रधानमन्त्री केपी शर्मा ओलीले एक वर्षमा लोडसेडिङ अन्त्य गर्छु भनेका छन् । लोडसेडिङ एकै वर्षमा कसरी अन्त्य होला र भन्ने जनताको शंशयलाई चिर्न प्रधानमन्त्री ओलीले कहिले हावाबाट बिजुली निकाल्ने कुरा गरे त कहीले सोलार र कहिले काठमाडौंको फोहोरबाट घरघरमा ग्यासको पाइप जोडिदिने बताए, जसले गर्दा उनलाई व्यग्यको पात्रसमेत बनाउने काम गरियो ।
अहिले ओली नेतृत्वको सरकार बिजुलीको हाहाकार भइरहेको त्यही बिहारबाट बिजुली आयात गरेर नेपालको लोडसेडिङ अन्त्य गर्ने अर्को परियोजनातिर लागेको छ । भारतबाट एक वर्षभित्र ६ सय मेगावाट बिजुली खरिद गरेर वषर्ायाममा लोडसेडिङ हटाउने गृहकार्य ओली सरकारले थालेको छ ।
सरकारले एक वर्षभित्र भारतबाट ६ सय मेगावाट विजुली किन्न सफल भयो भने अल्पकालीनरुपमा लोडसेडिङबाट केही राहत त पाइएला, तर जलस्रोतको धनी देश भनिँदै आएको नेपाल विद्युतजस्तो आधारभूत विषयमा समेत भारतसँग थप परनिर्भर बन्नेछ ।
यस्तो छ नेपालमा बिजुलीको हालत
नेपालमा हाल राष्ट्रिय ग्रीड प्रणालीमा जोडिएको विद्युतको क्षमता ८२९ मेगावाट मात्रै छ । योमध्ये ७७६ मेगावाट जलविद्युतबाट र ५३ मेगावाट थर्मल प्लान्टबाट उत्पादन हुँदै आएको छ । हिउँद याममा करिब ३०० मेगावाटमात्रै विद्युत उत्पादन हुन्छ, जसले गर्दा माग अनुसारको विद्युत आपूर्ति हुन नसकी लोडसेडिङको चर्को मार खेप्नु परिरहेको छ ।
नेपालमा अहिले विद्युतको माग १३०० मेगावाट छ । तर, आपूर्ति ८२९ मेगावाट मात्रै छ । अहिले भारतबाट २३० मेगावाट विद्युत आयाग गरिँदै आएको छ । अब प्रधानमन्त्री केपी ओलीले भारत भ्रमणका बेला थप ८० मेगावाट बिजुली किन्ने सहमतिलाई औपचारिकता दिनेछन् र यसबाट दैनिक दुईघण्टा लोडसेडिङ घट्ने दाबी गरिएको छ ।

तेह्रौं त्रिवर्षीय योजनाको अन्त्यसम्म ६०० मेगावाट विद्युत क्षमता बढाउने र उर्जाखपत १४० किलोवाट घण्टा प्रतिवर्ष पुर्‍याउने नेपाल सरकारको लक्ष थियो, जुन अहिलेसम्म पूरा हुन सकेको छैन ।
अहिले नेपालमा उर्जाखपत १३२ किलोवाट घण्टा प्रतिवर्ष मात्रै रहेको छ, जुन एशियाका अन्य देशहरुको तुलनामा दयनीय अवस्था हो ।
गत आर्थिक वर्षमा नेपालमा विद्युतको माग १२९२ मेगावाट थियो । यसमा विद्युत नपुग भएकाले ४५ प्रतिशत लोडसेडिङ भइरहेको थियो । भूकम्पपछि ७० मेगावाट विद्युत आपूर्ति कम हुन गई लोडसेडिङ बढेको उर्जा मन्यालयले जनाएको छ ।
आगामी एक वर्षभित्र नेपालमा विद्युतको अधिकतम माग १४२३ मेगावाट पुग्ने र एक वर्षमा जलविद्युत आयोजनाहरुबाट बाट करिब २०० मेगावाटमात्रै थपिने उर्जा मन्त्रालयले तयार पारेको प्रतिवेदनमा उल्लेख छ ।
आगामी तीन वर्षमा नेपालको विद्युत क्षमताको र उर्जाको अधिकतम माग १८३७ मेगावाट रहने उर्जा मन्त्रालयको प्रक्षेपण छ । अबको १० वर्षमा नेपालमा विद्युतको माग ३२०० मेगावाट पुग्ने अनुमान गरिएको छ ।
देशको आर्थिक वृद्धिदर ५ प्रतिशतको दरमा रहेको आधारमा आगामी १० वर्षभित्र उर्जाको माग ३२ सय मात्र हुने सरकारको अनुमान छ । तर, विद्युत आपूर्ति बढेमा आर्थिक क्रियाकलापमा वृद्धि हुने र विद्युतमा आधारित उद्योगहरु स्थापना भई विद्युत माग बढेर ०८२/०८३ मा करिब १० हजार मेगावाट पुग्ने अध्ययनले देखाएको छ ।
उर्जा मन्त्रालयले तयार पारेको अवधारणापत्र अनुसार एक वर्षमा लोडसेडिङ अन्त्य गर्न भारतबाट ६०० मेगावाट बिजुली किन्नुको विकल्प छैन । यसरी ६०० मेगावाट भारतबाट आयात गर्दा वर्षायाममा मात्रै लोडसेडिङ हटाउन सकिन्छ ।
एक वर्षभित्र ६०० मेगावाट आयात गरिने
एक वर्षमा लोडसेडिङ अन्त्य गरेरै छाड्ने घोषणा गरेको केपी ओली नेतृत्वको सरकारले अन्ततः भारतबाट बिजुली किनेर लोडसेडिङ अन्त्य गर्ने योजना बनाएको छ । आन्तरिक उत्पादनबाटै लोडसेडिङ अन्त्य गर्न तीन वर्ष लाग्ने भएकाले सरकारले भारतबाट बिजुली किन्नुपर्ने निश्कर्ष निकालेको हो ।
उर्जा मन्त्रालयले तयार पारेको राष्ट्रिय उर्जा संकट निवारण तथा विद्युत विकास दशकसम्बन्धी अवधारणा पत्र-२०७२ मा भारतबाट तीन चरणमा ६०० मेगावाट विद्युत किन्ने उल्लेख गरिएको छ ।
उर्जामन्त्री टोपबहादुर रायमाझीले सोमबार मन्त्रिपरिषदमा यो अवधारणपत्र पेश गर्ने स्रोतले जानकारी दियो । मन्त्रालयको योजना अनुसार पहिलो चरणको विद्युत खरिदको सम्झौता फागुन ७ गते प्रधानमन्त्री केपी ओलीको भारत भ्रमणकै बेला कार्यान्वयन गरिनेछ ।
भ्रमणका बेला ओलीले भारत सरकारसँग तत्कालैदेखि ८० मेगाबाट बिजुली किन्ने सम्झौतालाई व्यवहारिक रुप दिनेछन् ।
भारतबाट थप बिजुली किन्नका लागि नेपाल विद्युत प्राधिकरणले १३२ केभी क्षमताको मुजरफ्पुर-ढल्केबर अन्तरदेशीय प्रसारणलाइन निर्माण सम्पन्न गरिसकेको छ । मंगलबार यसको परीक्षण गरिने प्राधिकरणका कार्यकारी निर्देशक मुकेश काफ्लेले अनलाइनखबरलाई जानकारी दिए । प्रसारण लाइनको परीक्षण गर्न ४८ घन्टा लाग्ने काफ्लेले बताए ।
हाल नेपालले भारतबाट २३० मेगावाट बिजुली आयात गर्दै आएकोमा ८० मेगावाट थपिएपछि भारतबाट खरिद गरिने विद्युत ३१० मेगावाट पुग्नेछ ।
‘नेपाल भारतबीचको ढल्केबर-मुजफरपुर ४०० केभी अन्तरदेशीय प्रसारण लाइनमार्फत् आगामी एक वर्षभित्र २०० मेगाबाट बिजुली भारतबाट किन्ने उर्जा मन्त्रालयको प्रस्ताव छ । साथै अन्य विन्दुबाटसमेत गरी एक वर्षमा भारतबाट ६०० मेगावाट बिजुली किनिने मन्त्रालयको प्रतिवेदनमा उल्लेख छ ।
दोस्रो चरणमा २२० केभी भोल्टेज लेभलमा न्यूनतम २०० मेगावाट विद्युत आयात गर्ने सरकारको योजना छ । यसका लागि ढल्केबरमा २२०/१३२ केभी क्षमताका दुईवटा सबस्टेसन विस्तार गरिने बताइएको छ ।
त्यसैगरी, नयाँ हेटौंडा र पुरानो हेटौंडा सबस्टेसनहरुलाई १३२ केभीको लिंक निर्माण गरी जोड्ने र २२० केभी भोल्टेज लेभलमा थप विद्युत भारतबाट आयात गरी काठमाडौंसम्म ल्याउने उर्जा मन्त्रालयले जनाएको छ ।
तेस्रो चरण मा ४०० केभी भोल्टेज लेभलमा ६०० मेगावाट वा सोभन्दा बढी विद्युत आयात गरिनेछ । यसका लागि २००/२२० केभी ढल्केबर सबस्टेसन विस्तार गर्ने साथै विद्युत प्रसारणलाइन र वितरण लाइन सुधार गरी ६ महिनामा राष्ट्रिय उर्जा सुरक्षा नीति लागु गर्ने मन्त्रालयले जनाएको छ ।
हट्ला त लोडसेडिङ ?
भारतबाट एक वर्षमा ६०० मेगावाट विद्युत आयात गर्ने हो भने आगामी वर्ष वषर्ायामको लोडसेडिङ हटाउन सकिने उर्जामन्त्रालयको अध्ययनले देखाएको छ । तर, हिउँद यामको लोडसेडिङ भने ६०० मेगावाट विद्युत आयातबाट हट्ने छैन ।
उर्जा मन्त्रालयको प्रतिवेदनमा भनिएको छ- ‘नेपालको आन्तरिक उत्पादन र भारतबाट आयात गरी वर्षयामको लोडसेडिङ अन्त्य गर्ने र सुख्खा याममा लोडसेडिङ न्यूनीकरण हुने सम्भावना रहेको छ ।’
मन्त्रालयले आगामी तीन वर्षमा भने वषर्ायामको लोडसेडिङ आन्तरिक उत्पादनबाटै हटाउन सकिने दाबी गरेको छ । मन्त्रालयले भनेको छ- ‘०७५ असारसम्म्म नेपाल विद्युत प्राधिकरण र यसका सहायक कम्पनीहरुबाट जल र सौर्य उर्जा गरी ८३० मेगावाट र निजी प्रवर्द्धकहरुबाट करिब ६०० मेगावाट गरी १४५० मेगावाट विजुली राष्ट्रिय प्रसारणलाइनमा थप्न सकिने अवस्था छ ।’
मन्त्रालयका अनुसार निजी क्षेत्रबाट तीन वर्षमा सौर्य, वायु, जैविक लगायतका स्रोतहरु तथा क्यापटिभ जेनेरेसन गरी करिब २०० मेगावाट विद्युत उत्पादन गर्न सकिने अनुमान छ । यसरी तीन वर्षभित्र कूल जडित क्षमता करिब २२०९ मेगावाट पुग्ने मन्त्रालयले दाबी गरेको छ ।
यदि २२०९ मेगावाट विद्युत उत्पादन भएमा आगामी तीन वर्षभित्र वषर्ायामको लोडसेडिङ नेपालकै उत्पादनबाट अन्त्य हुने मन्त्रालयको प्रक्षेपण छ ।
बिहारको आफ्नै कहर
नेपालको लोडसेडिङ हटाउन बिहारबाट बिजुली खरिद गर्ने प्रयास भइरहेको छ । तर, बिहारको विद्युत संकटको तथ्य सुन्ने हो भने नेपालको भन्दा कहालीलाग्दो छ । नेपालले बिहारको मुजरफ्पुरबाटबाट खरिद गर्ने विद्युत भनेको त्यहाँको थर्मल प्लान्टबाट हो । एक त थर्मल प्लान्डको बिद्युतको शुल्क महंगो पर्न जान्छ, दोस्रो, बिहारका करोडौं जनताले विद्युत संकट झेलिरहेको अवस्थामा उनीहरुले नेपाललाई कहिलेसम्म र कति विद्युत उपलब्ध गराउलान् भन्ने अर्को प्रश्न पनि छ ।

नेपालसँग सीमाना जोडिएको बिहारको पूर्वी चम्पारण जिल्लास्थित बडहरवा फतेह मोहम्मद गाउँमा ६/७ हजार मानिसको बसोबास छ । सो गाउँमा घाम नडुब्दै पुग्ने हो भने गाडीहरुको ओहोर-दोहोर, पक्की घरहरु र विकासको चलह-पहल देख्न सकिन्छ । तर, साँझ पर्दै गएपछि त्यहाँ बिजुलीको साटो लालटिनहरु बल्न थाल्छन् । त्यस्तै सीतामडीमा पनि विद्यार्थीहरु टुकीको सहारामै पढ्न बाध्य छन् । अरररिया जिल्लाका भारतीय नागरिकको अवस्था पनि यस्तै छ । सन् १९८६ देखि नै विद्युतको संकट भोगिरहेको बिहारमा मोदीले ठीकै भनेका हुन्, मोबाइल चार्ज गर्ने त बिजुली छैन, कम्प्युटर चलाउने के कुरा ।
धन्य हो, हामी जलस्रोतका धनी देशका नेपाली नागरिकहरु ! थर्मल प्लान्डको बिजुलीबालेर गुजारा चलाइरहेका बिहारीहरुको प्लान्टबाट विद्युत खरिद गरेर एक वर्षमा आफ्नो देशलाई लोडसेडिङबाट मुक्त पार्ने सपना देखिरहेका छौं !
यो पनि पढ्नुहोस्
एक वर्षमा कसरी हटाउनुहुन्छ लोडसेडिङ ?

﻿
नेपाली बजारमा थुप्रै कम्पनीका महँगा मोबाइल सेटहरु पाइन्छन् । त्यस्ता महँगा सेट सबैले किन्न सक्दैनन् । कतिपयले रहर पूरा गर्न महँगो मोबाइलहरु सस्तोमा पाए किनिहाल्छन् ।
तर, सेकेन्ड ह्यान्ड मोबाइल कसैले सस्तोमा दिँदा किन्ने विचार गर्नुभएको छ भने होश गर्नुहोला । त्यो मोबाइल चोरीको हुन सक्छ । खरिद गरेको मोबाइल चोरीको रहेछ भने पैसा मात्रै खेर जाँदैन, प्रहरीको खोरमा समेत पुगिनेछ ।
किनकि चोरीको मोबाइल किन्ने विरुद्ध पनि प्रहरीले कारबाही चलाउन थालेको छ । चोरीको मोबाइल खरिद गर्नेहरुकै कारण त्यस्ता मोबाइल नभेटिन थालेपछि प्रहरीले यस्तो कदम चालेको हो ।
प्रहरी अनुसन्धानमा मोबाइल चोर्ने समूहहरू नै सक्रिय रहेको देखिएको छ । महानगरीय प्रहरी परिसर काठमाडौंका डीएसपी रविन्द्र रेग्मीका अनुसार, कतिपय समूहले चोरीका मोबाइलहरु मात्रै बिक्री गर्ने गरेका छन । ‘सस्तोमा पाइयो भन्दै चोरीका मोबाइल किन्नेहरुले अब छुटकारा पाउँदैनन्’, डीएसपी रेग्मीले भने, ‘चोरीका मोबाइल खरिद गर्नेहरुलाई चोरी अन्र्तगतमै मुद्दा चलाउने गर्छौं ।’
दैनिक सय वटा मोबाइल हराएको उजुरी
महानगरीय प्रहरी परिसर काठमाडौंको खोजतलास शाखाका कर्मचारीहरुलाई हिजोआज भ्याइनभ्याई छ । मोबाइल हराएको उजुरी टिप्न उनीहरु व्यस्त हुन्छन् ।

काठमाडौंमा मात्रै दैनिक एक सय वटासम्म स्मार्ट फोनहरु हराएको उजुरी आउने गरेका छन् ।
काठमाडौं परिसरको तथ्यांक अनुसार, अघिल्लो वर्ष काठमाडौंमा ८ हजार ६ सय १६ थान मोबाइल हराएको उजुरी परेका थिए । जसमध्ये प्रहरीले ६ सय वटा सेट मात्रै फेला पारेर पीडितलाई बुझाएको छ ।
यस वर्ष साउनयता मात्रै चार हजार तीन सय वटा मोबाइल हराएको उजुरी परेका छन् । त्यसमध्ये १२ सय ६३ वटा भेटिएका छन् । प्रहरी परिसरमा केही हजारमा स्मार्टफोनदेखि एक लाख रुपैयाँ नाघ्ने आईफोनसम्म हराएको उजुरी पर्ने गरेको छ ।
हराएका मोबाइल यसरी भेटिन्छन्
प्रहरीले हराएका वा चोरी भएका मोबाइलहरु मोबाइल सेटको आईएमईआई नम्बरको आधारमा फेला पार्छ ।
तपाईँसँग स्मार्टफोन छ भने त्यसको आईएमईआई नम्बर सुरक्षित गरेर राख्नुहोला । मोबाइल किन्दा तपाईँलाई दिइएको वारेन्टी कार्डमा पनि १५ वटा अंकको आईएमईआई नम्बर हुन्छ । कार्डमा छैन भने पनि कतिपय मोबाइलमा ब्याट्रीको तल्लो भागमा यस्तो नम्बर हुन्छ ।
त्यसो गर्दा पनि आईएमईआई नम्बर भेट्नुभएन भने एउटा विधि अपनाउनुपर्छ । फोन गर्दा नम्बर डायल गरे जस्तै *#०६# थिच्नुस्, मोबाइल स्क्रिनमा आईएमईआई नम्बर देखिन्छ । त्यसलाई टिपेर सुरक्षित राख्नुहोला, त्यसबाटै हराएको मोबाइल भेट्न सकिन्छ ।
केही गरी तपाईंको मोबाइल हराएमा प्रहरीले तपाईंले उपलब्ध गराएको आईएमईआई नम्बर आफ्नो ट्रयाकमा हाल्छ । उक्त मोबाइल जसले चलाउँछ, त्यसमा प्रयोग भएको नम्बर प्रहरीकोमा पुग्छ । त्यसका आधारमा चोरीका मोबाइल प्रयोग गर्ने व्यक्ति पक्राउ पर्छन् ।
सञ्चार प्रदायक कम्पनीहरुको असहयोग
हराएको मोबाइल खोजी गर्न टेलिकम प्रदायक कम्पनीहरुले त्यति सहयोग नगर्ने गरेको प्रहरीको गुनासो छ ।
‘प्रहरीले आईएमईआई नम्बर सहितको विवरण सम्बन्धित टेलिकमहरुमा पठाउँछन्, तर ती मोबाइल कसैले चलाएको छ-छैन भन्ने जानकारी दिन महिनौं लगाइदिन्छन्,’ महानगरीय प्रहरी परिसरका एक अधिकृतले भने ।
टेलिकम प्रदायक कम्पनीहरुले समयमै प्रहरीलाई सहयोग गर्ने हो भने हराएको मोबाइल चाँडै फेला पर्ने प्रहरी बताउँछ ।
कसरी गर्ने उजुरी ?
तपाईंको मोबाइल हराएको छ र प्रहरीलाई कसरी उजुरी गर्ने भनेर अलमलिरहनुभएको छ भने यी प्रक्रिया अपनाउनुस् ।
हराएको मोबाइलको आईएमआई नम्बर छ भने त्यो लिएर सम्बन्धित प्रहरी कार्यलयमा जानुस । काठमाडौंमा हराएको हो भने काठमाडौं प्रहरी परिसर टेकुमा जान सक्नुहुन्छ । त्यहाँ खोजतलास शाखा छ, जसमा मोबाइल हराएको उजुरी गर्ने एउटा छुट्टै र्फम छ ।
सो र्फममा आफ्नो मोबाइल चोरी भएको, हराएको वा लुटपाट के भएको हो भन्ने स्थानसहित खुलाउनुपर्छ । त्यसैमा मोबाइलको आईएमईआई नम्बर तथा सेटमा रहेको सिमकार्डको नम्बर उल्लेख गरेपछि प्रहरीले खोजी कार्य सुरु गर्छ ।
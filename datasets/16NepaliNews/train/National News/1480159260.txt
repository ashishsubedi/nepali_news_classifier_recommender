
﻿११ मंसिर, नेपालगन्ज ।  उर्जामन्त्री जनार्दन शर्माले देशको उर्जा संकट एक वर्षभित्रमा समाधान हुने बताएका छन् ।
नेपाललाई लोडशेडिङ मुक्त बनाउने अभियानमा सरकार लागेको जनाउँदै शर्माले एक बर्षभित्र नेपाललाई लोडशेडिङ मुक्त बनाउने योजना रहेको बताए ।
प्रेस सेन्टर बाँकेले शनिबार बिहान नेपालगन्जमा आयोजना गरेको पत्रकार भेट कार्यक्रममा मन्त्री शर्माले उर्जा मन्त्रालयले तयार गरेको ३७ बुंदे कार्ययोजनामा ‘नेपालको पानी, जनताको लगानी’ भन्ने नारालाई अगाडी सारेर अधुरा रहेको धेरै बिद्युत आयोजनाहरु निर्माण गर्ने र बिद्युत संकट हटाउने कुरा सरकारको पहिलो प्राथमिकतामा परेको उनले जानकारी दिए । विद्युत काटौतिको समस्या समाधानका लागि सरकारले बैकल्पिक उपायहरु खोजिरहेको शर्माले बताए ।
फरक प्रसंगमा मन्त्री शर्माले संविधान संशोधनको विकल्प नरहेको उृल्लेख गरे । उनले विभिन्न आन्दोलका उपलब्धि रक्षाका लागि संविधान संशोधन मार्फत संविधान कार्यान्वयनमा जानुपर्ने बताए ।
संविधानको संशोधनले राष्ट्रियता झन बलियो हुने र तराई मधेश पहाड र हिमालमा बस्ने सबै नेपालीले अपनत्व ग्रहण गर्ने दाबी गर्दै भने–‘ तराई मधेश लगायतका स्थानमा देखिएका जनताका असन्तुष्टिलाई संशोधन मार्फत संविधानमा समेटेर संविधान कार्यान्वयनका लागि नै वर्तमान सरकारको गठबन्धन बनेको हो ।’
उनले दलहरुको सहमतिमा संविधान संशोधनको तयारी भइरहेको बताए । संविधान संशोधनको विरोध गर्नेहरुले समस्या समाधान नचाहेको उनको आरोप थियो ।
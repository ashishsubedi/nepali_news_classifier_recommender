
﻿नविन अर्याल
३० फागुन, काठमाडौं । प्रधानमन्त्री केपी शर्मा ओलीको चीन भ्रमणमा काभ्रेको पाँचखाल विशेष आर्थिक क्षेत्र (सेज) को पूर्वाधार बनाइदिने प्रस्ताव गर्न उद्योग मन्त्रालयले परराष्ट्रलाई पत्र पठाएको छ ।
प्रस्तावित पाँचखाल सेजको पूर्वाधार विकासमा चीनसँग प्राविधिक तथा आर्थिक सहयोगको प्रस्ताव गरिदिनुपर्ने उद्योग मन्त्रालयको आग्रह छ । यसअघि तत्कालीन उद्योगमन्त्री महेश बस्नेतले चिनियाँ विदेशमन्त्री वाङ यीको भ्रमणमा पनि पाँचखालमा सेज निर्माणका लागि सहयोगको प्रस्ताव गरेका थिए ।
‘प्रधानमन्त्री ज्यूको चीन भ्रमणका एजेन्डाहरुमा पाँचखाल सेज पनि पारियोस् भनेर हामीले परराष्ट्रलाई पत्राचार गरेका छौं’ उद्योग मन्त्रालयकी सहसचिव यमकुमारी खतिवडाले भनिन्- ‘परराष्ट्रले हाम्रो प्रस्तावलाई प्राथमिकतामा राख्ने अपेक्षा छ ।’
यो विषयमा नेपालले चीनसँग विभिन्न चरणमा छलफल तथा प्रस्ताव गरिसकेको सहसचिव खतिवडाले बताइन् । पाँचखालको होक्से गाविसमा सेजका लागि करिव एक हजार रोपनी जमिन छुट्याइसकिएको छ । सेजको प्राम्भिक अध्ययन र वातावरणीय प्रभाव मूल्यांकन (ईआईए)को काम सकिएको छ ।
सरकारले भैरहवामा यस्तैखालको सेज उद्घाटन गरिसकेको छ । भैरहवापछि दोस्रो प्रथमिकतामा पाँचखाल सेजलाई राखिएको छ । यसबाहेक सिमरा, कपिलवस्तु, नेपालगन्ज, झापा, रौतहट, धनगढी, नुवाकोट, विराटनगर, जुम्ला, रौतहट, धनुषा र गोरखाको सेजका लागि प्रारम्भिक अध्ययनको काम मात्रै सकिएको छ ।
भ्रमणका एजेण्डाबारे गृहकार्य जारी
प्रधानमन्त्रीको चीन भ्रमणका एजेन्डा तयार पार्न परराष्ट्र मन्त्रालय गृहकार्यमा व्यस्त रहेको छ । अहिलेसम्म चीनमा नेपालका तर्फबाट उठाइने मुद्दाबारे अन्तिम टुंगो लागिनसकेको परराष्ट्र स्रोतले जानकारी दियो ।
उद्योग मन्त्रालयले गुणस्तर तथा नापतौलका ल्याबहरुको स्तरोन्नतिका लागि पनि चीनसँग सहयोग मागिदिन आग्रह गरेको छ । चीनले टेक्निकल सहयोग गरिदिएमा नेपालमा अन्तर्राष्ट्रिय स्तरको ल्याब सञ्चालन हुने मन्त्रालयको विश्वास छ ।
पाँचखाल सेजमा खासगरी चिनियाँ लगानीकर्ताहरूलाई लक्षित गरेर निर्माण गर्न लागिएको उद्योग मन्त्रालयको भनाई छ । पाँचखालमा उद्योग स्थापना गरी तातोपानी-खासा नाका हुँदै चीनतर्फ सामग्रीहरू निर्यात गर्न नजिक हुने भएकाले पाँचखालमा चिनियाँ लगानीकर्ताको आकर्षण देखिएको थियो ।
तर, अहिले तातोपानी नाका बन्द भएको हुँदा चिनियाँ लगानीकर्ताको आकर्षण कस्तो रहन्छ, भन्न सकिने अवस्था छैन । चीनले तातोपानी नाका खोल्ने खासै रुची देखाएको छैन ।
चीनका दुई प्रस्ताव
चीनले प्रधानमन्त्रीको भ्रमणमा उद्योग मन्त्रालयअन्तर्गत दुईवटा सम्झौता गर्न पत्राचार गरेको सहसचिव खतिवडाले बताइन् । चीनले तेल तथा ग्यास उत्खननका लागि दुई पक्षीय सम्झौता गर्न प्रस्ताव गरेको छ ।
यसैगरी सोही भ्रमणमा वौद्धिक सम्पत्ती अधिकार सम्बन्धमा सहकार्य गर्ने गरी दुई पक्षीय सम्झौता गर्न पनि चीनको प्रस्ताव छ ।
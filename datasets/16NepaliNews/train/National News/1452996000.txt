
﻿२ माघ, झापा । प्रत्येक वर्ष झापाको कन्काई माइमा लाग्दै आएको रमाइलो माइवेनी मेलाको समयमा थुप्रै सवारी दुर्घट्ना हुँदा कन्काई नगरपालिकाका, सुरुङ्गाको अस्पतालहरुमा बिरामीको भीड बढेको छ । मेलाको समयमा सवारी साधनहरुको अत्याधिक चाप र मानिसहरुको भीडका कारण माघ १ र २ गते दर्जन भन्दाबढि सवारी दुर्घट्ना हुँदा अस्पतालमा घाइतेहरुको चाप बढेको हो ।
सुरुङ्गास्थित मेरिगोल्ड हस्पिटलमा अहिले सवारी दुर्घट्ना र मेलामा भएको कुटपिटका घट्नामा घाइते बनेका दुई दर्जन भन्दाबढि बिरामीहरुको उपचार भइरहेको छ । हस्पिटलका प्रमुख डा.आरएन संग्रौलाले हस्पिटलको क्षमता २५ शैयाको भएको र बिरामीको चाप बढेपछि उनीहरुलाई अन्य अस्पताल पठाउनुपरेको बताए ।
सोही अस्पतालका अर्का डा. सिकेन्द्र यादवका अनुसार मेलाको समयमा मादक पर्दाथ सेवन गरी सवारी हाँक्ने र पैदल हिँड्नेको सङ्ख्या बढि भएका कारण दुर्घट्नाको घट्ना बढि रहेको हो ।
हाल उक्त अस्पतालमा सवारी दुर्घट्नामा परेका विर्तामोडका देवीबहादुर तिम्सिना, वीरबहादुर तिम्सिना, रमेश मेचे, धरानका अग्नी दाहाल, मोरङ्गका सन्दिप शेर्पा, अर्जुनधारा नगरपालिकाकी सुमित्रा चापागाई, धुराबारीका विक्रम श्रेष्ठ लगायतको उपचार भइरहेको छ भने केहीलाई अन्यत्र रिफर गरिएको छ । सुरुङ्गाकै प्रधान मेडिसिन सेन्टरमा पनि विरामीको चाप बढेको पाइएको छ ।
मेलामा मादक पदार्थ सेवन गरी होहल्ला गर्ने तथा झगडामा सामेल हुने २ महिला सहित जम्मा २६ व्यक्तिलाई ईलाका प्रहरी कार्यालय सुरुङ्गा तथा मेलामा खटिएको प्रहरी टोलीले नियन्त्रणमा लिइ आवश्यक कारबाही गरी छाडेको इलाका प्रहरी कार्यालय, सुरुङ्गाका प्रमुख नविनकुमार घिमिरेले जानकारी दिए ।गौरव पोखरेलबाट
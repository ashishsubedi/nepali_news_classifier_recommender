
﻿नयाँ पत्रिकाकाठमाडौं, २३ पुस
परराष्ट्रमन्त्री कमल थापाले प्रधानमन्त्री केपी शर्मा ओलीको पहिलो औपचारिक विदेश भ्रमण छिमेकी भारतबाट सुरु हुने बताएका छन् ।
राजधानीमा भएको एक कार्यक्रममा बोल्दै थापाले चीन र भारत दुवै मुलुकको भ्रमणको तयारी भइरहे पनि प्रधानमन्त्री पहिला भारत जाने बताए । ‘प्रधानमन्त्रीको दुवै छिमेकी मित्र राष्ट्रहरू चीन र भारतको औपचारिक भ्रमणको प्रारम्भिक तयारी सुरु भइसकेको छ । प्रधानमन्त्रीको पहिलो औपचारिक भ्रमण भारतबाटै सुरु हुन्छ,’ उपप्रधानमन्त्री थापाले भने । प्रधानमन्त्री ओलीको भारत भ्रमणका लागि केही नयाँ विषय र केही क्रमागत विषयहरू रहेको बताए ।
थापाले भारतीय प्रधानमन्त्री नरेन्द्र मोदीले नेपाल भ्रमणका वेला घोषणा गरेको एक हजार करोड र भूकम्पपछिको पुनर्निर्माणमा घोषणा गरेको एक हजार करोड सहयोग कार्यान्वयनमा लाने र गतिरोध पूर्ण रूपमा अन्त्य गर्ने विषय भ्रमणको प्रमुख विषय हुने बताए । उनले भारत र चीनबाट नेपालले फाइदा लिनुपर्ने भन्दै नेपाल भारत र चीनको आर्थिक कोरिडोरलाई मूर्त रूप दिने महत्त्वपूर्ण अवसर आएको बताए ।
आफ्नो चीन भ्रमणले दुई देशबीचको सम्बन्धमा मेजर पोलिसी डिपार्चर गरेको दाबी गर्दै थापाले चीनसँग नेपालको आर्थिक विकास र व्यापारिक सम्बन्ध नयाँ ढंगले अघि बढाउन महत्त्वपूर्ण पहल भएको बताए । ‘चीनसँग अहिलेसम्म कुनै पनि व्यापार सन्धि छैन, हामी भूपरिवेष्ठितभन्दा पनि भारतपरिवेष्ठित भयौँ, हामीले यो बिर्सियौँ कि चीनसँग पनि समुद्र छ र त्यसमा पनि पहुँचको हाम्रो अधिकार हो,’ थापाले भने, ‘मेरो भ्रमणले नेपाल र चीनबीचको सम्बन्ध नयाँ ढंगले अगाडि बढाउन फ्रेमवर्क तयार पारेको छ । ’
उनले चीनसँग पारवहन सन्धि गर्ने तयारीस्वरूप प्रारम्भिक मस्यौदा पेस गरिसकेको जानकारी दिँदै एकपटककै भ्रमणमा सबै सम्झौता हुनुपर्छ भन्ने हतारो कूटनीतिमा नहुने बताए । थापाले भने, ‘यो प्रयासलाई निरन्तरता दिए भावी पिँढीले आर्थिक नाकाबन्दी भोग्नुपर्दैन । अहिलेसम्म व्यापार र पारवहनमा भारतसँगको निर्भरता थियो, त्यसैले हामीले कष्ट व्यहोर्नुपर्‍यो ।’
ओलीद्वारा पठानकोट घटनाको निन्दाकाठमाडौं/ प्रधानमन्त्री केपी शर्मा ओलीले भारतको पठानकोटस्थित सेनाको एयरबेसमा चार दिनअघि भएको आतंककारी हमलाको भत्र्सना गरेका छन् ।
उनले भारतीय समकक्षी नरेन्द्र मोदीलाई बुधबार सन्देश पठाएर आतंककारी हमलापछि भएको जनधनको क्षतिप्रति दु:ख व्यक्त गरेका छन् । ओलीले मृतक सुरक्षाकर्मीका परिवारलाई समवेदना पनि दिएका छन् । प्रधानमन्त्री ओलीले आतंकवादको नेपालले सधैँ निन्दा गर्ने भन्दै पठानकोट घटनाका दोषी कानुनी कठघरामा उभिने विश्वास व्यक्त गरेका छन् ।

﻿
१३ पुस, धनगढी । कैलालीको चौमालास्थित बाह्रवन क्षेत्रमा वनको वैज्ञानिक व्यवस्थापन गरी नयाँ विरुवाको पुनर्उत्पादन गर्ने कार्य थालिएको छ । जिल्ला वन कार्यालय तथा स्थानीय उपभोक्ताको सक्रियतामा वनको निश्चित क्षेत्र अन्तर्गत पर्ने ४ दशमलव २५ हेक्टर क्षेत्रफलमा नयाँ विरुवाको पुनर्उत्पादन सुरु गरिएको हो ।
वनमा आश्रित समुदायको जिविकोपार्जनमा सहयोग पुर्‍याइ रोजगारीको अवसर सिर्जना गर्ने तथा वनको वैज्ञानिक व्यवस्थापन गरी संरक्षणमा टेवा पुर्‍याउने उद्देश्यका साथ २०६८ सालबाट बाह्रबनमा साझेदारी वन व्यवस्थापन कार्यक्रम लागू भएको थियो । सुरुको पञ्चवर्षीय कार्य योजनानुसार ४.२५ हेक्टरमा मात्रै वन व्यवस्थापनको काम भएको छ । पञ्चवर्षीय कार्ययोजना सकिएलगत्तै यसै वर्षबाट पुनः १० वर्षे कार्ययोजना तयार पारेर वैज्ञानिक व्यवस्थापनको कार्यलाई निरन्तरता दिइने कैलालीका जिल्ला वन अधिकृत रमेश चन्दले बताए ।
विरुवाको विविधिकरणका लागि बिभिन्न प्रजातिको नयाँ विरुवा पुनर्उत्पादन हुन दिए पनि ४.२५ हेक्टर क्षेत्रफलभित्र साल मात्रै राख्ने वन कार्यालयले जनाएकोे छ । सालसँगै पुनर्उत्पादन भएका अन्य विरुवाहरु हटाएर सालमात्रै राख्ने वन कार्यालयको योजना छ ।
१० वर्षे कार्ययोजना अन्तर्गत एक वर्षमा ९ सय ८० वटा बुढा वा अव्यवस्थित रुख हटाइने छ भने १० वर्षमा नौ हजार आठ सय रुख काट्ने वन कार्यालयको लक्ष्य छ । कार्यक्रमबाट धनगढी उपमहानगरपालिका, अत्तरिया नगरपालिका, चौमाला, खैराला र गोदावरी गाविसका गरी ३१ हजार २ सय ७२ घरधुरीका एक लाख ६३ हजार ६ सय ५७ जना लाभान्वित हुने विश्वास गरिएको छ ।
सेवा सुविधा नपाएको उपभोक्ताको गुनासो
तर साझेदारी वन व्यवस्थापन कार्ययोजना अनुसार सेवा सुविधा नपाएको कतिपय स्थानिय उपभोक्ताहरुले गुनासो गरेका छन् ।
साझेदारी वन व्यवस्थापनका लागि १० वर्षमा झण्डै ४४ करोड बजेट खर्च हुने र एक अर्ब रुपैयाँभन्दा बढी आर्थिक आम्दानी हुने जनाइएको छ । साझेदारी वन व्यवस्थापन कार्य योजनानुसार काठ, दाउरा बिक्री गरी भएको आम्दानीमध्ये आधा उपभोक्तामा जाने र आधा जिल्ला वन कार्यालयले लिने प्रावधान बनाइएको छ ।
तर उपभोक्ताले पाएको रकम पुल पुलेसो, बाटोघाटो निर्माण लगायत विकास निर्माणका कार्यमा खर्च गर्नुपर्ने छ । वैज्ञानिक वन व्यवस्थापन मार्फत् १० वर्षमा एक लाख ३१ हजार ७५.५९ टन कार्वन सञ्चित हुने जिल्ला वन कार्यालयले जानकारी दिएको छ ।
 
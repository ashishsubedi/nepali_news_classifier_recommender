
﻿रामप्रसाद न्यौपाने/नयाँ पत्रिकाकाठमाडौं, १६ पुस
वीर अस्पताललाई अन्तर्राष्ट्रियस्तरको अस्पतालको रूपमा विकास गर्ने सरकारी योजना अघि बढेको छ । स्वास्थ्य तथा जनसंख्या मन्त्रालयले महाबौद्धमा रहेको अस्पतालको ५१ रोपनी जग्गामा मेडिकल, सर्जिकल र ट्रमा ब्लक सञ्चालन गर्ने र १० किलोमिटरनजिक ५ सय रोपनी जग्गामा छुट्टै मेडिकल तथा नर्सिङ कलेज सञ्चालन गर्ने तयारी गरेको हो ।
हाल मेडिकल र सर्जिकल विभाग मुख्य भवनमा र ट्रमा विभाग भारतीय दूतावासले बनाएको भवनमा सञ्चालन हुँदै आएको छ । मन्त्रालय स्रोतका अनुसार वीर अस्पतालबाट १० किलोमिटरभित्र ५ सय रोपनी जग्गा लिई नयाँ मेडिकल कलेज शिक्षण अस्पताल सञ्चालनमा ल्याउने तयारी छ ।
सो जग्गामा न्याम्स अफिस, मेडिकल कलेज र नर्सिङ कलेजसहित अनुसन्धान केन्द्र राखिनेछ । सो प्रयोजनका लागि मन्त्रालय र न्याम्सका पदाधिकारीहरू जग्गाको खोजीमा लागिसकेका छन् ।
चिकित्साविज्ञान राष्ट्रिय प्रतिष्ठान (न्याम्स) का उपकुलपति प्रा.डा. गणेश गुरुङका अनुसार मेडिकल, सर्जिकल र ट्रमा विभाग गरी वीरको नेटवर्कभित्र कुल एक हजार ६ सय बढी शय्याहरू उपलब्ध हुनेछ । नयाँ योजना थपिएपछि सो संख्या थप बढ्ने बताइएको छ ।
नौतले सर्जिकल ब्लक बन्ने
अस्पतालको उत्तरतर्फ नर्सिङ कलेज सञ्चालन भएको स्थानमा अत्याधुनिक नौतले भवन बन्ने भएको छ । एक महिनाभित्र टेन्डर आह्वान गरी पुराना भवन पनि भत्काएर नयाँ भवन बनाउने प्रक्रिया थालिने बताइएको छ ।
यसअघि १५ तले भवन बनाउने तयारी गरेको सरकारले गत १२ वैशाखको भूकम्पपछि घटाएर नौतले बनाउन लागेको हो । भवनको जमिनमुनि दुई तला र माथि सात तलाको हुनेछ ।जाइकाले तीनतले भवन बनाइदिने 
 १२ वैशाखको भूकम्पले क्षति पुगेको वीर अस्पतालको नयाँ आइसियू भवन भएको ठाउँमा जापानी सहयोग नियोग जाइकाले अत्याधुनिक भवन बनाइदिने भएको छ ।
तीनतले भवनको निर्माण सुरु भएको १४ महिनामा हस्तान्तरण गर्ने जाइका र न्याम्सबीच भएको हस्ताक्षरपत्रमा उल्लेख छ । सो भवनमा ९४ शय्या रहनेछन् ।भवनको संरचना अन्तर्राष्ट्रियस्तरको
 स्वास्थ्य मन्त्रालय र नेपाली सेनाको सहयोगमा न्याम्सले आगामी साताबाट नयाँ आइसियू भवन भत्काउने तयारी गरेको छ । जाइकाको भवन बन्नेबित्तिकै न्याम्स अफिस रहेको भवन पनि भत्काउने तयारी छ । यो ब्लक मेडिकल
ब्लक हुनेछ ।मेडिकल कलेजका लागि जग्गा खोज्दै 
सरकारले वीर अस्पतालकै नेटवर्कमा रहने गरी नयाँ मेडिकल तथा नर्सिङ कलेज सञ्चालनमा ल्याउन पाँच सय रोपनी जग्गाको खोजी गरेको छ । वीर अस्पतालबाट बढीमा १० किलोमिटर टाढा जग्गाको खोजी गरिएको छ ।

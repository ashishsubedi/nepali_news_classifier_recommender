
﻿२९ मंसिर, काठमाडौं । प्रमुख दलका सांसदहरुले नै सहयोग नगरेपछि प्रदेश नम्बर २ अन्तरगतका ८ जिल्लाको स्थानीय तहको पुनर्संरचना अन्यौलमा परेको छ । यसले मंसिर मसान्तभित्र प्रतिवेदन बुझाउने तयारी प्रभावित भएको छ ।
सुनिल रञ्जन सिंह
जिल्लामा मधेसी मोर्चाको अवरोधपछि स्थानीय तह पुनर्संरचनासम्वन्धी आयोगले ८ जिल्लाका सांसद र प्राविधिक समितिलाई काठमाडौंमा बोलाएर छलफल गरेको थियो । र, अघिल्लो बुधबार चार दिन भित्र प्रतिवेदन दिन भनेको थियो ।
तर, सांसदहरुले नै सहयोग गरेनन् । आयोगको छलफलमा भाग लिएका नेपाली कांग्रेसका सांसदहरुले विज्ञप्ति निकालेर काठमाडौंमा नभई जिल्लामा नै गएर गर्नु पर्ने माग राखे । अन्य सांसदहरुको पनि अपेक्षाकृत सहयोग नभएपछि एक सातामा प्रतिवेदन बन्न सकेन ।
अब आयोगका सदस्य सुनिल रञ्जन सिंहले प्रदेश नम्बर २ को संयोजकको जिम्मेवारीबाट नै राजीनामा दिएका छन् । अब सिंगो आयोगले नै निर्णय गरोस् भनेर प्रदेश नम्बर २ को संयोजक पदबाट राजीनामा दिएको सदस्य सिंहले बताए ।
दलहरुबीच सहमति हुन नसकेको र सरकारले उपलब्ध गराएको मापदण्डमा दलिय सहमतिमा गर्नुपर्ने भनेकाले पुनर्संरचना हुन नसकेको उनले बताए ।
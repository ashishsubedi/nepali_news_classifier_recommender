
﻿नयाँ पत्रिकाकाठमाडौं, २९ माघ
एकीकृत माओवादी र नेकपा (क्रान्तिकारी माओवादी)ले पार्टी एकताका लागि १ फागुनमा एक–अर्कालाई औपचारिक आह्वान गर्ने भएका छन् । २०औँ जनयुद्ध दिवसको अवसर पारेर पार्टी एकताका लागि दुई माओवादीले एक–अर्कालाई अपिल गर्न लागेका हुन् ।
यसअघि १ फागुनमै दुई माओवादीबीच पार्टी एकता हुने चर्चा थियो । क्रान्तिकारी माओवादीको एक शीर्ष नेताका अनुसार जनयुद्ध दिवस संयुक्त रूपमा मनाउने प्रयास भए पनि त्यो अझै सफल हुन सकेको छैन । १ फागुनमा पार्टी एकता गर्ने, एकता हुन नसकेमा कम्तीमा संयुक्त रूपमा कार्यक्रम गरेर एकताको सन्देश दिने दुई माओवादीको तयारी थियो ।
‘संयुक्त रूपमा कार्यक्रम गर्न केही अप्ठ्यारा रहे पनि अझै कोसिस भइरहेको छ,’ ती नेताले भने, ‘अझै संयुक्त कार्यक्रमका लागि कोसिस भइरहेको छ । संयुक्त कार्यक्रम हुन नसके पनि एकताका लागि स्पष्ट सन्देश दिनेछौँ ।’ उनका अनुसार संयुक्त रूपमा हुन नसके दुई माओवादीले छुट्टाछुट्टै जनयुद्ध दिवस मनाउनेछन् । जनयुद्ध दिवसको अवसरमा जारी गर्ने वक्तव्य र सार्वजनिक कार्यक्रममार्फत एकताका लागि एकले अर्कालाई अपिल गर्नेछन् ।
एमाओवादी स्थायी समिति सदस्य लोकेन्द्र विष्टमगरले संयुक्र रूपमा जनयुद्ध दिवस मनाउने कोसिस अझै जारी रहेको बताए । उनले संयुक्त कार्यक्रम हुन नसके पनि एकता सुनिश्चित हुने गरी अपिल गरिने बताए । ‘दुवै पार्टीका शीर्ष नेता संयुक्त कार्यक्रमका लागि प्रयासरत हुनुहुन्छ,’ उनले भने, ‘यदि संयुक्त कार्यक्रम हुन सकेन भने पनि एकता सुनिश्चित हुने गरी एकले अर्कालाई स्पष्ट सन्देश दिने कार्यक्रम हुन्छ ।’ उनले एमाओवादीले देशैभर जनयुद्ध दिवस मनाउने जानकारी दिए ।
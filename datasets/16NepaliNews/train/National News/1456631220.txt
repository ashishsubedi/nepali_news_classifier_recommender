
﻿नेपाल बार निर्वाचन
रामकृष्ण अधिकारी/नयाँ पत्रिका
कानुन व्यवसायीहरूको छाता संगठन नेपाल बार एसोसिएसनमा चुनावी सरगर्मी सुरु भएको छ । २० चैतमा हुने बारको २४ औँ निर्वाचनमा कुल ९ हजार ५ सय २२ वकिलले मतदानमा भाग लिँदै छन् । निर्वाचनका लागि वामपन्थी र प्रजातान्त्रिक खेमाको अलग–अलग सिंगो टिम नै घोषणा गरी वकिलहरू चुनावी प्रतिस्पर्धा गर्दै छन् ।
२५ पदमा ७१ को उम्मेदवारी
अध्यक्ष, महासचिव, कोषाध्यक्ष, क्षेत्रगत रूपमा ७ उपाध्यक्षलगायत २५ पदका लागि हुने बार निर्वाचनमा कुल ७१ जना कानुन व्यवसायी चुनावी प्रतिस्पर्धामा छन् । प्रजातान्त्रिक समूहबाट शेरबहादुर केसी नेतृत्वको टिम र बृहत् प्रगतिशील, पेसागत तथा गणतान्त्रिक कानुन व्यवसायी समूहबाट विजयकान्त मैनालीको नेतृत्व टिम चुनावी प्रतिस्पर्धामा छन् ।

वैद्य समूह गठबन्धनबाट बाहिरियो
बहृत् प्रगतिशील, पेसागत तथा गणतान्त्रिक कानुन व्यवसायीको समूहबाट क्रान्तिकारी माओवादी निकट वकिलहरूको संगठन पिएलएले भने हात झिकेको छ ।
गठबन्धनतर्फबाट कोषाध्यक्षको उम्मेदवारी आफ्नो संगठनलाई दिने पूर्वप्रतिबद्धताविपरीत अन्तिम समयमा आएर धोका दिइएको भन्दै वैद्य माओवादीनिकट वकिलहरूले गठबन्धनबाट आफूहरू बाहिरिएको बताएका हुन् ।
संगठनको चुनावी तालमेलको जिम्मा पाएका व्यक्तिले आफ्नो संगठनलाई धोका दिएको र अर्काे निर्णय नभएसम्म सो समूहको चुनावी भेला/बैठकमा आफ्ना संगठनका सदस्यलाई सहभागिता नजनाउन सर्कुलर गरिएको पिएलएका महासचिव केदार गुरागाईंले जानकारी दिए । उनका अनुसार, वैद्य माओवादीका वकिलले अब चुनावमा केसी या मैनालीमध्ये कुन समूहलाई साथ दिने भन्ने विषयमा राष्ट्रिय भेलाबाट मात्रै निर्णय लिने भएको छ ।
पहिलोपटक चुनाव तालिका प्रभावित 
नेपाल बारको विधानअनुसार, प्रत्येक तीन वर्षमा नयाँ नेतृत्वको चयन गर्ने र पुसको अन्तिम शनिबार बारको अधिवेशन गरिसक्ने प्रचलन थियो । तर, यसपटक नेपाल बारको प्रचलित मान्यताविपरीत चुनाव तालिका पहिलोपटक प्रभावित हुन पुगेको छ । पुसको अन्तिम साता निर्वाचन सम्भव नभएपछि ६ चैतमा सारिएको निर्वाचन पुन: सारेर २० चैतमा पुर्‍याइएको हो । समयमा निर्वाचन गराउन नसक्नुलाई अध्यक्ष हरिकृष्ण कार्कीको असक्षमता मूल कारण रहेको चर्चा वकिलहरूबीचमा छ ।
बार अध्यक्षको पदमा रहँदाकै बखत कार्यकाल नसक्दै हरिकृष्ण कार्की महान्यायाधिवक्ता बनेको पनि यो बारकै इतिहासमा पहिलोपटक हो । यसअघि बारका अध्यक्षहरू कार्यसमितिमै रहेका बेला महान्यायाधिवक्ता बनेका थिएनन् ।
रणनीति बनाउँदै केसी समूह
केसी समूह चुनावी रणनीति बनाउन व्यस्त छ । शनिबार पनि दिनभर चुनावी कार्यक्रमको रणनीति बनाउन सो समूहका वकिलहरूका बीचमा व्यापक छलफल भएको छ । ‘हामी मतदाता वकिलहरूका बीचमा कसरी पुग्ने भनेर चुनावी रणनीति बनाउन छलफलमै छौँ,’ केसीले भने, ‘आइतबारसम्म यसको टुंगो लगाई मुभ हुनेछौँ ।’ जिल्ला–जिल्लाका प्रतिनिधिका बीचमा कसरी पुग्ने भन्नेमा छलफल केन्द्रित गरेर चुनावी तयारी भइरहेको उनले जानकारी दिए ।

काभ्रेबाट मैनाली समूहको अभियान
मैनाली समूहले भने आफ्नो चुनावी प्रचार अभियान शनिबार काभ्रेबाट सुरु गरेको छ । आइतबार चितवन र हेटौँडाका मतदाताका बीचमा चुनावी कार्यक्रम सकेर मैनाली नेतृत्वको टोली पूर्व जाँदै छ । ‘आइतबारबाटै पूर्वी अभियानमा जान लागेका हामी २४ फागुनमा मात्रै काठमाडौं फर्कने, फेरि केही दिन काठमाडौंमा रहेर ३० फागुनबाट पश्चिम जानेछौँ,’ अध्यक्षका उम्मेदवार मैनालीले भने, ‘पश्चिममा १० चैतसम्म रहने र त्यसपछि काठमाडौं केन्द्रित चुनावी कार्यक्रम गर्ने तयारी छ ।’
अध्यक्षका लागि चार उम्मेदवार
बार अध्यक्ष पदका लागि प्रगतिशिल समूहबाट विजयकान्त मैनाली र प्रजातान्त्रिक समूहबाट शेरबहादुर केसीका साथै स्वतन्त्ररुपमा रामप्रसाद प्रजापति र मनोहर साहले उम्मेदवारी दर्ता गराएका छन् । सात उपाध्यक्ष पदका लागि १७ जनाले उम्मेदवारी दर्ता गराएका छन् । एक महासचिवका लागि ६ जना, एक कोषाध्यक्षका लागि चारजनाले उम्मेदवारी दर्ता गराएका छन् । आरक्षण सदस्य तथा खुला सदस्यका लागि पनि समूहगत रूपमै उम्मेदवारी परेको छ । छिटफुट रूपमा केही कानुन व्यवसायीले स्वतन्त्र रूपमा पनि उम्मेदवारी दर्ता गराएका छन् ।
सात उपाध्यक्षका लागि १७ उम्मेदवार
ल पूर्वाञ्चलबाट केसी समूहबाट मदनकुमार खड्का र टंकप्रसाद उप्रेती, मध्यमाञ्चलबाट विनय सिंह र रामसहाय राय यादव, मोतीराज गौतम, राजकुमार थापा, वीरेन्द्रकुमार ठाकुर र रमेश बडाल, पश्चिमाञ्चलबाट घनश्याम पन्त, लीलाधर मरासिनी र गुमानसिंह अर्यालले उम्मेदवारी दर्ता गराएका छन् । यस्तै, मध्यपश्चिमाञ्चलबाट रेवतीरमण भट्टराई र शालिकराम सापकोटा, सुदूरपश्चिमाञ्चलबाट गंगाराम उपाध्याय र कलानन्द उपाध्याय तथा खुला महिला उपाध्यक्षमा शान्ता सेढाईं सापकोटा र उषा मल्ल पाठकले उम्मेदवारी दिएका छन् ।
महासचिवमा ६ कोषाध्यक्षमा ४ उम्मेदवार
महासचिवका लागि केसी समूहबाट खम्मबहादुर खाती, मैनाली समूहबाट दीनमणि पोखरेल, विराट न्यौपाने, नरहरिनाथ योगी, गजेन्द्रबहादुर थापा र चेतबहादुर आलेले उम्मेदवारी दर्ता गरेका छन् । कोषाध्यक्षका लागि केसी समूहबाट ज्ञानरत्न शाक्य, मैनाली समूहबाट हरिबहादुर खड्का, हरिओम तिमल्सिना र नीना डंगोलले उम्मेदवारी दिएका छन् ।
यस्ता छन् सदस्यका उम्मेदवार 
दलित एक पदका लागि श्यामकुमार विश्वकर्मा र दुर्गाबहादुर विश्वकर्मा, मधेसी/मुस्लिम काठमाडौं उपत्यकाबाहिरको सदस्यका लागि अनिलकुमार साह र मधुर पाठक, खुला मधेसी/मुस्लिम सदस्यका लागि रमणकुमार कर्ण र विनोद कुमार, आदिवासी खुला सदस्यका लागि अस्मिनकुमार राई र रामसुन्दर श्रेष्ठले उम्मेदवारी दिएका छन् । यस्तै, जनजाति काठमाडौं उपत्यकाबाहिरको सदस्यका लागि हरिनारायण चौधरी र राजकुमार श्रेष्ठ, काठमाडौं उपत्यकाबाहिरको महिला सदस्यका लागि इन्दु कोइराला र शान्ति मोदीको उम्मेदवारी परेको छ ।
त्यस्तै, खुला महिला एक सदस्यका लागि सानुमैया महर्जन, आशा राई र कविता राई, खुला काठमाडौं उपत्यकाबाहिरका एक सदस्यका लागि पदमबहादुर शाही, शिवराज दाहाल र दलबहादुर धामी प्रतिस्पर्धामा छन् ।
ल सातजना खुला सदस्यका लागि ज्ञानेन्द्रप्रसाद अधिकारी, अरुण पौड्याल, लक्ष्मण आचार्य, कृष्णप्रसाद पनेरु, शुकदेव काफ्ले, इन्द्रबहादुर अधिकारी, खड्गबहादुर बुढाथोकी, मदन श्रेष्ठ, चूडामणि भुसाल, गणेश गिरी, नागेशकृष्ण पोखरेल, गोपालप्रसाद शर्मा, तोयानाथ ढुंगानालगायत प्रतिस्पर्धामा छन् ।
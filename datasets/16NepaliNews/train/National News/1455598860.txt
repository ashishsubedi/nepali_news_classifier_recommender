
﻿रामचन्द्र नेपाल 
बैदेशिक रोजगारीका लागि मलेसियामा कार्यरत रहँदा पाँच साताअघि मृत्यु भएका एक नेपालीको शव नेपाल पठाइएको छ ।
धादिङ, नौविसे गाविस वडा नम्बर ३ घर भई मलेसियामा कार्यरत विकास चापागाईको शव मृत्यु भएको पाँच सातापछि सोमवार नेपाल पठाईएको हो ।
नेपाली दुतावास मलेसिया, प्रवासी नेपाली समन्वय समिति तथा पेनागमा रहेको मलेसियन टे्रड युनियनको पहलमा शव नेपाल पठाईएको हो ।
गत जनवरी ९ मा केडाहामा रहेको एक कम्पनीमा काम गरिरहेको अवस्थामा मेसिनले च्यापिएर चापागाईको ज्यान गएको थियो ।
कम्पनीले शवलाई नेपाल पठाउन आनाकानी गरिरहेको थियो । चापागाईको अत्येष्टिका लागि नेपालवाट मृतकका आफन्त झिकाउन सकिने तर नेपाल पठाउन नसकिने भन्दै कम्पनीले ढिलाई गरिरहेको थियो ।
तर मृतकका आफन्तहरुले भने शव जुनसुकै र जस्तो भएपनि नेपालमा ल्याएर अत्येष्ठि गर्ने वताउदै आएका थिए ।
मृतक चापागाईका भाई रवि चापागाई सोहि कम्पनीमा कार्यरत छन । विकासको श्रीमती कतारमा कार्यरत रहेपनि हाल विदामा नेपाल आएकी छन् ।
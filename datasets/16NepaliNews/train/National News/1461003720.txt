
﻿६ वैशाख, रौतहट । जिल्ला प्रशासन कार्यालय रौतहटले सदरमुकाम गौरका चारवटा सरकारी कार्यालयहरुमा छड्के चेकजाँच गर्दा कार्यालयका प्रमुखसहित ६० जना कर्मचारी अनुपस्थित पाइएको छ ।
सेवाग्राही तथा सर्वसाधारणको बढी चहल-पहल हुने कार्यालयहरुमा प्रमुखसहित कर्मचारीहरु नबस्ने गरेको गुनासोको आधारमा प्रमुख जिल्ला अधिकारी नरहरी बरालको टोलीले छडके अनुगमन गरेको हो।
छडके चेकजाँच गर्दा जिल्ला विकास समिति, जिल्ला प्राविधिक कार्यालय, खानेपानी तथा सरसफाई डिभिजन कार्यालय र गौर नगरपालिकाको कार्यालयमा कार्यालय प्रमुख सहित ६० कर्मचारी अनुपस्थित थिए ।
प्रमुख जिल्ला अधिकारी नरहरी बरालको नेतृत्वमा सहायक प्रमुख जिल्ला अधिकारी रामराज सुवेदी, प्रहरी उपरीक्षक गणेश रेग्मी, सशस्त्र प्रहरी उपरीक्षक मदनसिंह विष्टलगायतका प्रशासकीय अधिकृतहरुको टोलीले जिल्ला विकास समितिमा अनुगमन गर्दा स्थानीय विकास अधिकारी बन्दना झासहित १८ जना कर्मचारी अनुपस्थित रहेको फेला पारेको थियो ।
त्यस्तै जिल्ला प्राविधिक कार्यालयका प्रमुख मुक्ति भट्राईसहित १९ जना कर्मचारी छड्केमा परेको प्रमुख जिल्ला अधिकारी बरालले बताए ।
यसैगरी जिल्ला खानेपानी तथा सरसफाइ डिभिजनल कार्यालयका प्रमुख अनिल केसरीसहित १७ जना र गौर नगरपालिकाको कार्यकारी अधिकृत उदय देवकोटा सहित ६ जना कर्मचारी कार्यालय समयमा काम छोडेर अनुपस्थित रहेको प्रमुख जिल्ला अधिकारी बरालले बताए ।
“चार प्रमुखसहित कर्मचारीहरु पनि अनुपस्थित रहेको हामीले पायौं, उनीहरुलाई कार्यालय समयमा अनुपस्थित हुनुको कारणसहित हामीले लिखित जवाफ माग्दैछौं” बरालले भने, “कर्मचारीहरुले पठाएको जवाफपछि थप कारवाहीको प्रक्रियामा अघि बढछौं ।”
विकासे कार्यालयहरुमा कार्यालय समयमा काम छोडेर व्यक्तिगत कामका लागि कार्यालय प्रमुख र कर्मचारीहरु बाहिरिने गरेका कारण सेवाग्राहीले सास्ती खेप्नु परेको बरालको भनाइ छ । गाविस सचिवदेखि कार्यालयका प्रमुखसम्मलाई खोज्दाखोज्दै दिन बित्ने भएकाले काम लिएर आउने सेवाग्राहीहरु मारमा पर्ने गरेका छन् ।
यसैगरी आजै जिल्ला प्रशासन कार्यालयले सदरमुकाम गौरका रहेका खाद्यान्न, होटेल तथा विभिन्न पसलहरुमा पनि बजार अनुगमन गरेको छ ।

﻿
१३ वैशाख, काठमाडौं । व्यवस्थापिका संसदले नियममावली बनाउनुपर्ने र संसदीय सुनुवाइको मार्गप्रशस्त गर्नुपर्ने बेलामा सभामुख ओनसरी घर्ती गत साता बेलायततिर उडिन् । एक्लै पनि होइन, प्रमुख चारै दलका प्रमुख सचेतकहरुलाई लिएर ।
बेलायतमा संसदीय अभ्यास कसरी चल्दोरहेछ भन्ने सिक्न हिँडेकी सभामुख घर्ती आइतबार साँझ स्वदेश फर्किएकी छिन् । उनीसँगै सत्तारुढ चार दलका प्रमुख सचेतकहरु पनि काठमाडौं फर्किएका छन् । तैपनि सभामुखले व्यवस्थापिका संसदको बैठक कहिले बोलाउने हुन्, अझै प्रस्ट भइसकेको छैन ।
संसदले सक्रियतापूर्वक नियमावली बनाउनुपर्नेमा नियमावली मस्यौदा समितिका संयोजक राधेश्याम अधिकारीको टोली नै विदेशतिर लागेको थियो । अधिकारीको टोली फर्किन नभ्याउँदै सभामुख स्वयं बेलायततिर लागिन् ।
संसदमा कामको चटारो भइरहेका बेला बेलायतबाट सभामुखलाई भंमणको निम्तो आएको थियो । उनले यो मौकालाई गुमाउन चाहिनन् र देशका लागि गर्नुपर्ने कामै थाती राखेर उनी विदेशतिर लागिन् ।
कार्यपालिकाको लाचार छाँया बन्दैछ संसद
व्यवस्थापिका संसदमा ओनसरीको भूमिका नेतृत्वदायी देखिन सकेको छैन । संविधान बनेको ६ महिना बितिसक्दा पनि सभामुखले एउटा नियमावलीसमेत बनाउन सकेकी छैनन् ।
स्रोतका अनुसार बेलायत भ्रमणका क्रममा सभामुख घर्तीले चार दलका प्रमुख सचेतकहरुसँग भनेकी छन् कि बैशाख २१ गते व्यवस्थापिका संसदको बैठक बोलाउँछु । तर, दलका प्रमुख नेताहरुले संसद नियमावलीमा सहमति नजनाएसम्म संसद बोलाए पनि बिजनेस नपाइने घर्तीले बताएको स्रोतको कथन छ ।
विगतमा संविधानसभाका अध्यक्षसमेत रहेका पूर्वसभामुख सुवासचन्द्र नेम्वाङले संसदको काम कारवाही अघि बढ्न नसक्दा प्रमुख दलका शीर्ष नेताहरुलाई नै आफ्नो च्याम्बरमा बोलाएर दबाव दिने गरेका थिए । तर, सभामुख धर्तीले प्रमुख दलका शीर्ष नेतालाई एकैठाउँ भेला पार्नसम्म सकेकी छैनन् ।
सभामुख घर्तीको कमजोर भूमिकाका कारण व्यवस्थापिका संसद कार्यपालिकाको लाचार छायाँजस्तो बन्न पुगेको छ । सरकारले संसदलाई छल्न खोजेको अवस्थामा सभामुखले सत्तापक्षको सेवकजस्तो नभई संसद बैठक बोलाउन अग्रसरता लिनुपर्ने संसदीय परम्परा छ ।
प्रमुख प्रतिपक्षी दल नेपाली कांग्रेसले चाँडो व्यवस्थापिका संसदको बैठक राख्न माग गर्दै आइरहेको छ । बजेटबारे छलफल गर्नुपर्ने बेलामा सरकारले संसदलाई छल्न खोजेको विपक्षीले आरोप लगाइरहेको छ । र, यस्तो बेलामा सभामुखको भूमिका तटस्थजस्तो नभई सत्तारुढ दलको कार्यकर्ताकैजस्तो देखिन पुगेको छ ।
अविभावकको जस्तो देखिएन राष्ट्रपतिको भूमिका
राष्ट्रपपति विद्यादेवी भण्डारीको भूमिका पनि यतिबेला राष्ट्रप्रमुख वा अविभावकको जस्तो देखिएको छैन । उनी एमाले नेतृत्वको सरकारका सामु किंतव्र्यव्यविमूढ बनेकी छिन् ।
विगतमा तत्कालीन राष्ट्रपति डा. रामवरण यादवले बेलाबेला शीर्ष नेताहरुलाई शीतलनिवासमा बोलाएर झक्झकाउने गरेका थिए ।
संविधान कार्यान्वयनमा ध्यान दिन र यसको प्रक्रियालाई गतिशील बनाउनका लागि संसद सुचारु गर्न राष्ट्रपतिले व्यवहारिकरुपमा शीर्ष नेताहरुलाई सम्झाउने प्रचलनलाई राष्ट्रपति भण्डारीले कुनै वास्ता गरेकी छैनन् । न त उनले मधेसी र जनजातिले गर्न लागेको आन्दोलनप्रति गम्भीरता अपनाएर उनीहरुका समस्या समाधानतर्फ नै सरकारको ध्यानाकर्षण गराउन सकेकी छिन् ।
संविधानले राष्ट्रपतिलाई कुनै कार्यकारी भूमिका नदिए पनि राष्ट्रप्रमुखका हिसाबले राष्ट्रिय समस्या समाधानमा दलहरु र सरकारलाई सजग गराउने व्यवहारिक पहलकदमी राष्ट्रप्रमुखबाट अपेक्षित हुने गर्छ । तर, राष्ट्रपतिको भूमिका रबर स्टाम्प भन्दा फरक देखिँदैन ।
नेपालको नयाँ संविधानले राष्ट्रपतिलाई रबरस्टाम्प भन्दा केही फरक जिम्मेवारी सुम्पेको छ । मधेसी मोर्चालाई देखाउन जनकपुर मन्दिरमा जानैपर्ने आवश्यकता महसुस गर्ने राष्ट्रपतिले नयाँ संविधानले दिएको प्रदेश प्रमुखको नियुक्तिबारे कुनै अग्रसरता लिएकी छैनन् ।
नयाँ संविधानमा प्रदेश प्रमुखको नियुक्ति राष्ट्रपतिबाट हुने व्यवस्था छ । र, संविधान कार्यान्वयनका लागि यो जरुरी पनि छ । प्रदेश प्रमुखको नियुक्तिका लागि नयाँ कानून अपरिहार्य छ । यी विषयहरुमा राष्ट्रपतिले हाई काढेर बस्ने अवस्था छैन ।
भलै प्रदेश प्रमुखहरुको नियुक्ति सरकारको सिफारिसका आधारमा नै गर्नुपर्ने हुन्छ । तर, आफूले गर्नुपर्ने यी कामबारे राष्ट्रपतिले जुन चासो राख्नुपर्ने हो, त्यसतर्फ कुनै ध्यान दिएको देखिँदैन । बरु कुम्भ मेलामा भाग लिन भारत भ्रमणमा जान लागेको चर्चा चल्न थालेको छ ।
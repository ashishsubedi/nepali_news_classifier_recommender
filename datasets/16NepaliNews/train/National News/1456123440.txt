
﻿
१० फागुन, काठमाडौं । नेपाली कांग्रेसका महामन्त्री प्रकाशमान सिंहले पार्टी सभापति पदमा दाबी गरेका छन् । पार्टी नेतृत्व लिन देशभरका नेता-कार्यकर्ताहरुबाट आफूलाई दबाब आइरहेको उनले बताए ।
नबनिर्वाचित जिल्ला पदाधिकारीहरु, क्षेत्रीय सभापतिहरु, महासमिति सदस्य र महाधिवेशन प्रतिनिधिहरुलाई बधाइ तथा शुभकामना दिन नेबिसंघले सोमबार राजधानीमा आयोजना गरेको कार्यक्रममा महामन्त्री सिंहले नेतृत्वका लागि आफू सक्षम रहेको बताए ।
‘गिरिजाबाबु पार्टी सभापति हुँदा पार्टी एकीकरण पछि उपसभापति भएकै हुँ । १२ औं महाधिवेशनमा इलेक्टेड महामन्त्री भएकै हो,’ नेता सिंहले प्रश्न गर्दै भने, ‘मैले पार्टी सभापतितिर आँखा लगाउँदा अप्राकृतिक भयो भन्ने र अरुको चाहिँ कसरी प्राकृतिक हुने ?’
पार्टी सभापतिका लागि आफूले सोच बनाइसकेको र छलफल चलाइरहेको उनले जानकारी दिए । महाधिवेशन प्रतिनिधिहरुले चाहे आफू पार्टी नेतृत्व लिन पछि नहट्ने उनले प्रष्ट पारे ।
‘लिडरसिपमा मभन्दा अझ बढी सक्षम नेता नेचुरल्ली आउनु भयो भने ठिकै छ । होइन भने देशभरीका महाधिवेशन प्रतिनिधिहरुको माग बमोजिम अघि बढ्छु । यसबारे म छलफलको क्रममै छु,’ सिंहले भने ।
परिवर्तित राजनीतिक परिस्थितिमा चुनौतिहरुलाई सामना गर्न र अरु पार्टीसँग प्रतिस्पर्धा गर्न सबै नेता-कार्यकर्ताहरुलाई एकताबद्ध पार्ने नेतृत्व कांग्रेसलाई आबश्यक रहेको उनले बताए ।
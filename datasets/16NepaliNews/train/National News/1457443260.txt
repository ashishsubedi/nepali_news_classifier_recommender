
﻿२५ फागुन, दैलेख । कर्णाली जलविद्युत आयोजनाको प्रवर्द्धक भारतको बहुराष्ट्रिय कम्पनी जिएमआरको जिपमा अज्ञात समूहले आगजनी गरेको छ । स्थानीयले भने आयोजनाकै योजनाअनुसार गाडीमा आगजनी गरिएको आशंका गरेका छन् ।
आयोजनास्थल सात्तला-१ रामाघाट खोला नजिक रोकी राखेको बा ८ च १५८५ नम्बरको बोलेरो जीपमा सोमबार साँझ आगजनी भएको थियो । चालकले जीप सफा गर्न खोलामा रोकेका बेला दुईजना युवा आएर पेट्रोल छर्केर आगो लगाइ भागेको बताइएको छ । आगोमा जलेर जिप पूर्णरुपमा क्षतिग्रस्त भएको छ । आगजनी गर्नेहरुको खोजी भइरहेको प्रहरीले जनाएको छ ।
स्थानीयले भने आयोजनाकै योजनाअनुसार गाडीमा आगजनी गरिएको आशंका गरेका छन् । नेपाली सेना र सशस्त्र प्रहरीको क्याम्प नजिकै गाडीमा आगजनी हुनु र कसैलाई पनि नियन्त्रणमा लिन नसक्नु आश्चर्यजनक भएको स्थानीयको भनाइ छ ।
असुरक्षाको कारण देखाउँदै आयोजनाको काममा ढिलासुस्ती गर्ने र नदीलाई आफ्नो नियन्त्रणमा राखिराख्ने योजनाअनुसार घटना गराइएको स्थानीयको दाबी छ ।
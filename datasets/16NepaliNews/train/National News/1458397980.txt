
﻿
६ चैत, काठमाडौं । बद्री न्यौपाने नेतृत्वको चुरे भावर राष्ट्रिय एकता पार्टीका पदाधिकारी र केन्द्रीय समितिका अधिकांश नेताहरु राप्रपा नेपालमा प्रवेश गरेका छन् ।
चुरे भावरका वरिष्ठ उपाध्यक्ष चन्द्रप्रसाद खनालको नेतृत्वमा नेताहरु शनिबार राप्रपा नेपालमा प्रवेश गरेका हुन् । एमाओवादी निकट भनेर चिनिएका चलचित्रकर्मी प्रदीप उदय पनि राप्रपा नेपालमा प्रवेश गरेका छन् ।
पार्टी कार्यालय धुम्बाराहीमा शनिबार राप्रपा नेपालका अध्यक्ष कमल थापाले नवप्रवेशीहरुलाई टीका र माला लगाइदिएर पार्टीमा स्वागत गरे । राप्रपा नेपालका प्रवक्ता राजाराम श्रेष्ठले एक सय जना नेता-कार्यकर्ता र केही कलाकारहरु आफ्नो पार्टीमा प्रवेश गरेको दाबी गरे ।
ठूलो लालच देखाएर लगियोः न्यौपाने
आफ्ना नेताहरु राप्रपा नेपालमा प्रवेश गरेपछि पूर्वमन्त्री समेत रहेका चुरे भावरका अध्यक्ष न्यौपाने पार्टीमा एक्लिएका छन् । दक्षिणपन्थी समूहको चलखेलका कारण आफ्ना पार्टीका नेताहरुलाई राप्रपामा लगिएको आरोप लगाएका छन् ।
‘मधेस आन्दोलनलाई काउन्टर दिएको चुरे भावरलाई कमजोर बनाउने र मधेसलाई पूरै एक प्रदेश बनाउने भारतको योजना अनुसार आफ्ना नेताहरुलाई ठूलो लालच देखाएर लगिएको छ,’ उनले भने ।
तर, पार्टी प्रवेश कार्यक्रममा चुरे भावरका वरिष्ठ उपाध्यक्ष चन्द्रप्रसाद खनालले भने अध्यक्ष न्यौपानेले एकलौटी ढंगले पार्टी चलाएकाले आफूहरु अलग्गिएको बताए ।
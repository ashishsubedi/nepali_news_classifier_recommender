
﻿काठमाडौं, नयाँ संविधान जारीपछि संविधानसभाबाट व्यवस्थापिका संसदमा रुपान्तरित संसदको पहिलो बैठक आज बस्दैछ । संविधान जारी भएपछि व्यवस्थापिका संसद्को पहिलो अधिवेशन आज बस्न लागेको हो ।

दिउँसो १ बजे बोलाइएको बैठकमा अधिवेशन आहवानसम्बन्धी राष्ट्रपति कार्यालयको पत्र वाचनको औपचारिकतामा सीमित हुनेछ । आजै दोस्रो बैठक बस्ने तयारी छ ।दोस्रो बैठकमा संविधानसभा विघटनयता रूपान्तरित संसद्को पहिलो पटक बस्न लागेको अधिवेशनले नयाँ सरकार गठन, राष्ट्रपति, उपराष्ट्रपति र सभामुख उपसभामुख चयन गर्ने प्रक्रिया अघि बढ्ने संसद सचिवालयले जनाएको छ । 

सचिवालयले संसद्को अन्तरिम नियमावली र नयाँ सरकार गठनको प्रक्रिया प्रारम्भ गर्ने गरी आज दोस्रो बैठकको तयारी गरेको संसद सचिवालयका सहप्रवक्ता सुर्दशन कुँइकेलले जानकारी दिए ।संविधानको संक्रमणकालीन धारामा संसद् अधिवेशन प्रारम्भ भएको ७ दिनभित्र प्रधानमन्त्री, २० दिनभित्र सभामुख उपसभामुख र ३० दिनभित्र राष्ट्रपति उपराष्ट्रपति चयन गर्नुपर्ने व्यवस्था छ ।


﻿राजविराज, ४ फागुन । सप्तरीका वासिन्दाहरुलाई यतिबेला विद्युत महशुल बुझाउनकालागि निक्कै सास्ती व्यहोर्नु परेको छ ।
विगत ६ महिनादेखि लामो बन्द पछि सञ्चालनमा आएको राजविराज स्थित नेपाल विद्युत प्राधिकरणमा विहान ५ बजेदेखि राती ९ बजेसम्म सर्वसाधारणको भींड लाग्ने गरेको हो । प्राधिकरणले फागुन ५ गतेसम्मका लागि छुट दिने भएकोले हज्जारौंको संख्यामा ग्राहकहरु महशुल तिर्नका लागि लामो लाइन लाग्नुपर्ने वाध्यता रहेको सप्तरीको सखडा गाविस वडा नम्वर–२ की ५७ वर्षिया जोहरा खातुनले बताईन् । उनले भनिन् ‘विहानै ५ बजेदेखि दिनभरी लाइनमा बसेको तर बिल बुझाउन पाईएन, निन्याउरो मुख लिएर घर फर्कनु परेको छ ।
यस्तै गुनासो रहेको छ बनौली गाविका ६० वर्षिया मो. अब्बासको पनि । विहानैदेखि राती ९ बजेसम्म लाइनमा भोकै बस्दा पनि बिल बुझाउन नपाएको गुनासो गर्दै उनले लामो बन्द पछि कार्यालय खुलेका कारण बिल बुझाउन एकैपटक ग्राहकहरुको भीँड बढेकोले समय बढाउनुपर्ने बताए । ‘बिद्युत महशुल बुझाउने हाम्रो चाहना रहे पनि बुझाउन सकिने अवस्था छैन’ उनले भने ‘ग्राहकको चापका कारण भईरहेको समस्यालाई प्राधिकरणले बुझ्नुपर्दछ । 
विद्युत महशुलमा छुट पाउने म्याद फागुन ५ गतेसम्म मात्र तोकिएकोले कम्तिमा एक हप्ता अझैं थप्नुपर्ने पत्थरगाडाकी ५० वर्षिया भौसी पण्डितले माग गरिन् । लामो लाइनमा घण्टौं बस्नुपर्ने बाध्यता रहेको बताउँदै उनले भनिन् ‘भोकै लाइनमा बस्दा लाइनमा बसेका महिलाहरु बेहोस हुने गरेका छन्, आम जनताका समस्यालाई बुझी छुटको म्याद थप्न सरकारसँग आग्रह गर्दछु ।’ 
सर्वसाधारण जनताले सास्ती खेप्न नसकेपछि विद्युत महशुल बुझाउने म्याद थप्नकालागि पहल गरिदिन माग गर्दै मातृका यादव, शंकर प्रसाद सिंहलगायतले प्रमुख जिल्ला अधिकारी नारायण भट्ट समक्ष निवेदन दिएका छन् । प्रजिअ भट्टले सर्वसाधारण जनताको मागलाई गम्भीरतापूर्वक लिएको भन्दै पहल गर्ने प्रतिवद्धता व्यक्त गरेका छन् । 
यता विद्युत प्राधिकरणका प्रमुख रामउदगार साहले बन्द समय अवधी भरीको विद्युत महसुलमा लाग्ने जरिवाना छुट गर्ने व्यवस्था मिलाएकोमा अत्यधिक भींड रहेको स्वीकार गरे । माघ २८ गतेदेखी ७ दिनसम्म बन्द अवधीको ६ महिना विद्युत महसुलमा छुट दिने निर्णय तथा ८ औं दिनदेखी २२ दिनसम्म जरिवाना नलिने व्यवस्था मिलाएको जानकारी दिए । ग्राहकहरुको अत्यधिक चापलाई महशुस गर्दै तीन ओटा पुरुष र दुई ओटा महिला गरी ५ ओटा काउन्टर राखिए पनि धान्न सकिने अवस्था नरहेको उनले बताए । आम ग्राहकहरुको समस्यालाई मध्यनजर गर्दै महशुल बुझाउने म्याद थपकालागि पहल भइरहेको जानकारी दिए ।



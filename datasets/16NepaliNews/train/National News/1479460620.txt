
﻿३ मंसिर, काठमाडौं । प्रधानमन्त्री पुष्पकमल दाहाल ‘प्रचण्ड’ सरकारी निकायहरुलाई निर्देशन दिएकै–दियै छन् । तर, सरकारी निकायको काम गराइको ढर्रा भने झनै खस्किँदो छ । यसको ज्वलन्त उदाहरण हो, यातायात व्यवस्था विभागको लाइसेन्स वितरण ।
प्रधानमन्त्रीकै निर्देशनमा जनतालाई सहजरुपमा सेवा दिन भन्दै विभागले कलंकी, चाबहिल र सूर्यबिनायकमा यातायात कार्यालय विस्तारका लागि भवन खोज्दैछ । तर, विभागले हाल चालु भइरहेकै कार्यालयहरुबाट दिइने विभागको सेवा भने ठप्प बनाएर पटक–पटक सेवाग्राहीलाई ढाँट्दै आएको छ ।
विभागले अहिले नवीकरण हुने लाइसेन्स मात्रै वितरण गरिरहेको छ, नयाँलाई अहिलेसम्म दिएको छैन । नयाँ लाइसेन्सका लागि परीक्षा आवदेन नै नबुझेपछि सेवाग्राहीले समस्या भोगिरहेका छन् ।
भाका सारेको सार्‍यै 
विभागले देशभरबाट नयाँ लाइसन्सको वितरण रोकेको झण्डै २ महिना बितिसक्यो । लामो सयमदेखि विभागले पटक–पटक १०१५ दिनको भाखा राख्दै अब ‘ट्रायलको लागि लिखित परीक्षा खुलिहाल्छ’ भनेर सेवाग्राहीलाई झुक्याइरहेको छ ।
पछिल्लो पटक विभागले मंसिर १ गतेदेखि लाइसेन्सको परीक्षा आवेदन लिन सुरु गर्ने  बताएको थियो । विभागमा फोन गरेर बुझ्नेहरुलाई मात्रै हैन, सञ्चारमाध्यममा पनि उसले त्यसैअनुसार सूचना सम्प्रेषण गरेको थियो ।
त्यही सूचनालाई आधार बनाएर मंसिर १ गते लाइसेन्सको परीक्षा फारम भर्नका लागि कार्यालय समय सुरु नहुँदै लामो लाइन लाग्यो । तर, लाइनमा बसेका झण्डै ३ सयजना सेवाग्राहीले फेरि एक हप्तापछिको अर्को भाखा बुझे ।
‘विभाग लाइसेन्स बाँड्न हैन, वितरण रोक्न बसेको जस्तो देखियो । एकपटक हो र, ४–४ पटक झुक्याइसके ।’ दशैंअघिदेखि लाइसेन्स निकाल्न खोजेको कलंकीका सुभाष पण्डित भन्छन्–‘थप कार्यालय खोलेर सेवा दिने भन्ने सुन्छु । भएकै कार्यालयबाट सेवा नदिने भए नयाँ कार्यालय सयवटै खोले पनि के काम ?’
उनले बेलैमा सवारी लाइसेन्स निकाल्न नसक्दा हातमा आएको जागिर पनि फुत्किएको भन्दै विभागको कार्यशैली प्रति आक्रोश पोखे ।
विभागको बदनियत छः सेवाग्राही 
आफू सवारी चलाउन जान्ने भएपछि लाइसेन्स लिन पाउनु नागरिकको न्युनतम हक नै हो । तर, विभागले भने आफ्नो सजिलो पर्दा खोल्ने र अप्ठेरो पर्नासाथ बन्द गर्ने गर्दा सेवाग्राही मर्कामा पर्ने गरेका छन् ।
‘कुनै बेला १५ दिनसम्म वितरण रोकिँदा समान्य नै मान्न सकिएला । तर, पटक–पटक नागरिकलाई भ्रममा पारेर लाइसेन्स वितरण नै रोक्नुमा विभागका भ्ष्ट अधिकारीको बद्नियत हुन सक्छ’ एकान्तकुनामा भेटिएका सुरु कार्की भन्छिन्– ‘विभागको कार्यशैली हेर्दा हुलमुल नभई अतिरिक्त आम्दानी गर्न सकिँदैन भन्ने जस्तो देखियो । यो विभाग बदनाम भएको पनि त्यतिकै होइन ।’
उनले सबैभन्दा बढी सेवाग्राहीको चाप हुने कार्यालयमा २ महिनासम्म जे सुकै बाहनामा सेवा रोकेपनि सास्ती नागरिकले नै पाउने बताइन् । विभागका जिम्मेवार अधिकारीहरु संवेदनशील नहुँदा समस्या भएको उनको भनाइ छ ।
विभागले २ महिना लाइसेन्स वितरण रोक्दा हजारौं सेवाग्राही मर्कामा परेका छन् । झन समय–समयमा वितरण थाल्ने मिति सारिरहँदा आम सेवाग्राही विभागको कार्यशैली प्रति रुष्ट बनेका छन् ।
अर्को भाकाः मंसिर ८ 
तर, विभाग भने नयाँ सिस्टमको प्राविधिक तयारीका पूरा नभएकाले लाइसेन्स वितरण रोकिएको दाबी गरेको छ । एकपटक लिखित परीक्षा दिएपछि तीन महिनासम्म लाइसेन्स दिन नपाउने पुरानो व्यवस्था संशोधन भएपछि सफ्टवेयर अपडेटको कामले नयाँ लाइसेन्सको वितरण रोकिएको विभागका प्रवक्ता डा. टोकराज पाण्डेय बताउँछन् ।
‘अब सेवाग्राहीले एकपटक लिखित पास गरेपछि फेल भएपनि ९० दिनभित्र ३ पटकसम्म ट्रायल दिन पाउने भएकाले त्यसैअनुसार सिस्टम अपग्रेड चलिरहेको छ’ उनले भने,‘अब मंसिरको दोस्रो सातादेखि नयाँ लाइसेन्स पनि वितरण हुन्छ ।’
पाण्डेले मंसिर ८ गतेदेखि लिखित परीक्षाको आवेदन लिने बताए । उनले दशैं अघिदेखि नयाँ लाइसेन्स वितरण नहुँदा सेवाग्राहीले सासती बेहोरेको स्वीकार्दै उपत्यका र उपत्यका बाहिर एक सातापछि एकैसाथ वितरणको प्रक्रिया थालिने बताए ।
स्मार्ट लाइसेन्स सकिने डर 
उसो त विभागको स्मार्ट लाइसेन्सको सफ्टवेयरमा पनि पटक–पटक समस्या आइरहेको छ । यसको व्यवस्थापनको जिम्मा लिएको भारतको मद्रास प्रिन्टर्सले पनि विभागले भोगिहरेको प्राविधिक समस्या समाधानमा प्रभावकारी काम नगरेको स्रोत बताउँछ ।
विभागले यसअघि छापेको १ लाख ६० स्मार्ट लाइसेन्स सकिनै लागेकाले पनि विभागले वितरणमा अलमल गरेको बुझिएको छ ।
विभागले अब छपाइ भएको ६० हजार मात्रै स्मार्ट लाइसेन्स वितरण हुन बाँकी रहेको बताएको छ । स्मार्ट लाइसेन्स अहिले बाग्मति अञ्चल कार्यालयमा मात्रै वितरण भइरहेको छ ।
तर, विभागसँग अहिले झण्डै ४० हजार मात्रै स्मार्ट लाइसेन्स बाँकी रहेको स्रोतको दावी छ । थप ५३ हजार लाइसेन्स छपाइ गर्ने तयारीमा विभाग छ । तर, यो नछापिन्जेलका लागि अभाव हुन नदिन नयाँ वितरणमा आलटाल गरिएको बुझिएको छ ।
तर, विभागका अधिकारी यसलाई स्वीकार्दैनन् । उनीहरु सेवाग्राहीलाई सिस्टम अपग्रेडको समस्या देखाएर बसेका छन् ।

﻿१६ मंसिर, झापा । बिर्तामोडको शनिश्चरेरोडमा रहेको गृहणी स्टोरका सञ्चालक यदुनाथ तिम्सिनाको मोटरसाइकल सोमबार साँझ हरायो ।
मेची बहुमुखी क्याम्पसमा अध्यापनरत उनले आफ्नो स्प्लेन्डर मोटरसाइकल स्टोरदेखि पूर्व पार्किङ गरेर राखेका थिए । ‘नजिकै एउटा पारिवारिक भेटघाटको कार्यक्रम थियो, त्यहाँ म गएको थिएँ’, उनले सम्झिए, ‘बाइक बाहिरै थियो ।’ तर, फर्किएर आउँदा त्यहाँ मोटरसाइकल थिएन ।
६ देखि ६ः३० बजेको बीचमा मोटरसाइकल चोरी भएको हुन सक्ने उनी अनुमान गर्छन् । ‘थाहा पाउनेबित्तिकै तुरुन्तै जिल्ला ट्राफिक प्रहरी कार्यालयमा जानकारी दिएँ’, उनले भने, ‘त्यसपछि इलाका प्रहरी कार्यालयमा पनि मोटरसाइकल हराएको विषयमा बताएँ ।’
सोमबार बिर्तामोड बजार बन्द हुन्छ । त्यसैले छेउछाउका पसलहरु खुलेका थिएनन् । सुनसान थियो, शनिश्चरेरोड ।
‘सायद चोर्ने मान्छेले वाच गरिरहेको रहेछ क्या रे !’ उनले अनुमान लगाए, ‘मान्छे नभएको मौका पारेछ ।’
स्टोरमा भएको सीसी क्यामेराको फुटेजमा पनि ६ देखि ६ः३० बजेको अवधिमा बाइक घिसारेर लगेको देखिन्छ । तर, धेरै अँध्यारो भएकाले मान्छेलाई स्पष्ट देखिँदैन । त्यहाँ देखिएअनुसार मोटरसाइकल उत्तरतिर लगेको देखिन्छ ।
यो त एउटा प्रतिनिधि घटना मात्र हो । पछिल्लो समय मोटरसाइकल चोरीको घटना बढिरहेका छन् । प्रहरीसमक्ष थुप्रै उजुरी आउने गरेका छन् ।
मोटरसाइकल चोरीको उजुरी बढे
गत साउन महिनादेखि बुधबारसम्म झापामा ३६ वटा मोटरसाइकल चोरी भएको उजुरी परेको छ । सबैभन्दा धेरै चोरी हुने मोटरसाइकलमा पल्सर पर्ने जिल्ला ट्राफिक प्रहरी कार्यालय झापाका प्रमुख ढुण्डीराज गिरी बताउँछन् ।
स्प्लेन्डर, आर वान फाइभ, बुलेट लगायतका मोटरसाइकल चोरी भएको विषयमा समेत उत्तिकै उजुरी आउने गरेको उनी बताउँछन् ।  धेरैजसो पार्किङ स्थलबाटै मोटरसाइकल चोरी हुने गरेका छन् । घरमै राखेको अवस्थामा समेत मोटरसाइकल चोरी हुने गरेको प्रहरीले जनाएको छ ।
 
घरको कम्पाउन्डबाटै चोरी 
घरको कम्पाउन्डबाटै मोटरसाइकल चोरी भएको विषयमा समेत प्रहरीसमक्ष उजुरी पर्ने गरेको छ ।
‘अधिकांश घटनामा तार काटेर मोटरसाइकल लगेको देखिन्छ’, इलाका प्रहरी कार्यालय बिर्तामोडका प्रहरी निरीक्षक मधुकुमार थापा भन्छन्, ‘मानिसहरु ह्यान्डिल लक गर्न भुल्छन्, डिस्क लक नभएका बाइकहरु पनि मोटरसाइकल चोरी गर्नेको निशानामा हुन्छ ।’

त्यस्तै, सार्वजनिक स्थलमा राखिएको अवस्थामा पनि बाइक हराउने गरेको छ । ‘कतिपय केसमा त मोटरसाइकल धनी आफैंले चाबी बाइकमै छोडेर हिँडेको पनि भेटिएको छ’, थापा भन्छन्, ‘सवारीधनी स्वयम्को लापरबाहीले पनि मोटरसाइकल हराउने गरेको छ ।
अधिकांश पीडित व्यक्तिहरुसँग कुरा गर्दा अधिकांश साँझ र राति चोरी भएका छन् । दिउँसो चोरी गर्ने मनासाय बोकेर मान्छे वस्तुस्थिति बुझ्न आउँछन् । घरको स्थिति बुझ्छन् ।
मोटरसाइकल कहाँ राखेको छ हेर्छन् । र, रातिको समयमा मौका छोपेर चोरी गर्ने गर्छन् । त्यस्तै, घरमै राखेको गल्लीबाट समेत मोटरसाइकल गायब हुने गरेको छ ।  प्रहरीका अनुसार चोरहरुले अधिकांश स्थानमा दुईजना भएर मोटरसाइकल चोरेको पाइएको छ ।
सङ्गठित गिरोह संलग्न 
होटलमा राखिएको मोटरसाइकल चोरी भएको घटना प्रहरीसमक्ष आएका छन् । दूधेको होटल एसजीमा राखिएको दुईवटा मोटरसाइकल करिब एक महिनाअघि हरायो  । राखेको ठाउँबाट हराएको भन्दै प्रहरीसमक्ष सञ्चालकले जानकारी गराएका छन् ।
मोटरसाइकल चोरीमा सङ्गठित गिरोह नै संलग्न हुने गरेको पछिल्ला घटना बताउँछन् ।
गत भदौ २२ गते समेत प्रहरीले बिर्तामोड आसपासका क्षेत्रबाट मोटरसाइकल चोरीमा संलग्न दुई भारतीयसहित ६ जना सार्वजनिक गरेको थियो ।  भद्रपुरका २८ वर्षीय अशोक राजवंशी, बिर्तामोड– २ का १९ वर्षीय सहदुल सेख, भारत माटीगढा थाना रामनगरका २१ वर्षीय जीवन राजवंशी, भारत गलगलियाका २१ वर्षीय मोहमद सहदुनलाई प्रहरीले सार्वजनिक गरेको थियो ।
उनीहरु चोरी कार्यमा बढी सक्रिय र पेशेवर रहेको प्रहरीको भनाइ छ ।
त्यस्तै, हल्दीबारी–१ का २० वर्षीय राम भारती र भद्रपुर १३ का २० वर्षीय दिपक रायलाई जिल्ला प्रहरी र इलाका प्रहरी कार्यालयको विशेष प्रहरी टोलीले पक्राउ गरेको थियो । विशेष सुराकीको आधारमा एक साताभित्र उनीहरुलाई मोटरसाइकल चोरीको अभियोगमा पक्राउ गरेको थियो ।
भारतमा चोरिएका बाइक नेपालमा 
स्रोतका अनुसार त्यस्ता गिरोहले भारतमा मोटरसाइकल चोरी गरेर नेपाल ल्याई नेपाली नम्बर प्लेट राखेर चलाउने गरेका छन् ।
उनीहरुले ३० देखि ४५ हजार रुपैयाँसम्ममा त्यस्ता मोटरसाइकल बिक्री गर्ने गरेको समेत बताइन्छ । नेपालमा हुने मोटरसाइकल चोरीमा भारतीय व्यक्तिको समेत संलग्नता रहने गरेको पछिल्ला केही घटनाहरुले देखाउँछ ।
चोरी भएका मोटरसाइकलका उजुरीमध्ये ७५ प्रतिशत मात्र फेला पर्ने गरेको इलाका प्रहरी कार्यालय बिर्तामोडले जनाएको छ ।
‘चेकजाँचका क्रममा धेरै फेला पर्छन्, समयमै जानकारी आयो भने खोजी कार्यमा पनि सहज हुन्छ’, प्रहरी निरीक्षक थापा भन्छन्, ‘कतिपय अवस्थामा चेकिङका क्रममा चोरीका बाइक लिएर हिँडेहरु बाइक त्यहीँ छाडेर भाग्ने गरेका पनि छन् ।’
प्रहरीले चेकजाँचमा कडाइ त गरेको छ । यद्यपि, नियन्त्रणमा आउन सकेको छैन ।
मोटरसाइकल चोरी हुन नदिनका लागि सर्वसाधारणले के गर्नुपर्ला त ? जिल्ला प्रहरी कार्यालय झापाका प्रहरी प्रवक्ता डिएसपी हरिप्रसाद शर्मा भन्छन्, ‘प्रथमतः आफ्नो सामानको सुरक्षा आफैले गर्ने हो ।’
यदि मोटरसाइकल चोरी भइहाले तत्काल प्रहरीलाई जानकारी दिन उनले सर्वसाधारणलाई अनुरोध गरे । ‘कतिपयलाई चोरी भएको समयसम्म पनि थाहा हुँदैन’, उनी भन्छन्, ‘जति चाँडो हामीलाई इन्फर्मेसन दिनुभयो त्यति चाँडो खोज्न सकिन्छ ।’
साथै, उनले मोटरसाइकल राख्दा सधैँ ह्यान्डिल लक गर्न एवम् डिस्क लकको समेत प्रयोग गर्न सुझाव दिए ।

﻿
२६ चैत, दमक। झापा लखनपुरका एकजना व्यापारीले गाउँलेको करिब ४० लाख रूपैयाँ ठगेर बेपत्ता भएका छन् । लखनपुर–१ मिलडाँडाको शान्तिपुर चोकमा बस्दै आएका चुडामणि भट्टराईले लाखौँ रुपैयाँ लिएर एक सातादेखि वेपत्ता भएका हुन् ।
भट्टराई भागेपछि पीडित बिलखबन्दमा परेका छन् । विसं २०५६ सालमा भारतको आसामबाट आएका उनी परिवारसहित गाउँमा किराना पसल र धान काँटाको व्यापार गर्दै आएका थिए । गाउँको मूल सडकमा व्यापार गरिबसेका भट्टराई एकाएक भागेपछि घटनाबाहिर आएको हो ।
भट्टराईबाट ठगिएका पीडितबाट सङ्कलन गरेको विवरणअनुसार उनले  १६ लाख ९० हजार रूपैयाँ मूल्य बराबरको दुई हजार ११३ मन धान र विभिन्न ३० जना व्यक्तिबाट १९ लाख नगद लिएको खुल्न आएको छ ।
भट्टराईले गाउँकै अर्का व्यापारी ज्ञानेन्द्र दङ्गाल एक्लैबाट एक हजार ९८ मन धान लिएका थिए ।
उनी गाउँभरिका किसान र साना व्यापारीबाट धान किनेर ठूला व्यापारीलाई बेच्थे ।
सोझा गाउँलेबाट ब्याजमा भन्दै उनले धान र नगद लिएको खुलेको छ । उनले लखनपुरको दुग्ध सहकारी संस्थाको पासबुक लिएर भित्रिरुपमा वित्तीय कारोबार समेत गर्दै आएको बताइएको छ ।
पीडतले ठगिएको घटनाका बारेमा प्रहरीमा उजुरी गर्ने तयारी गरेका स्थानीयवासी केशव तिम्सिनाले बताए। रासस 


﻿काठमाडौ, ४ फागुन । नेपालभर छरिएर रहेका दलित पत्रकारहरुको छाता संठनको रुपमा नेपाल दलित पत्रकार संघको गठन भएको छ । हालै राजधानीमा आयोजित भेलाले पवित्रा सुनारको अध्यक्षतामा ११ सदस्यीय संघको गठन गरेको हो । अध्यक्ष सुनार लामो समयदेखि नागरिक दैनिकमा कार्यरत छिन् ।
त्यस्तै संघको उपाध्यक्षमा गोपाल बराइली (कमाण्डर पोष्ट), महासचिवमा लक्ष्मण दर्नाल (गोरखापत्र), सचिवमा सन्तोष गन्धर्व (नेपालवाणी नेटवर्क) र कोषाध्यक्षमा बुद्धि विश्वकर्मा (रेडियो हिमालय) चयन भएका छन् ।
कार्यकारी सदस्यहरुमा विनोद विश्वकर्मा (एविसी टेलिभिजन), कृष्ण रिजाल (नयाँ पत्रिका), विश्वास खड्काथोकी (नयाँ पत्रिका), अनिल परियार (रेडियो कान्तिपुर), विरु नेपाली (रेडियो जागरण) र कमला रसाइली (रेडियो नेपाल) रहेका छन् ।
भेलाले विभिन्न जिल्ला शाखा गठन गरी ६ महिनाभित्र राष्ट्रिय सम्मेलनको आयोजना गर्ने निर्णय गरेको छ । संघले देशभर रहेका दलित समुदायका दलित पत्रकारहरुलाई संगठित गरी उनीहरुको पेशागत हकहित र संरक्षणमा लाग्ने संघका उपाध्यक्ष गोपाल बराइलीले जानकारी दिए । संगठनलाई स्थायित्व प्रदान गर्दै दलित समुदायका लागि रचनात्मक काम गर्दै अगाडी बढ्ने पनि उनले बताए । यसअघि २०६१ मा दलित पत्रकारहरु संगठित हुने प्रयास गरे पनि सो संस्थाले स्थायीत्व पाउन सकेको थिएन ।
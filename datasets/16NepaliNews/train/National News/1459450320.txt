
﻿काठमाडौं ।
सरकारले न्यायाधीश नियुक्तिका लागी अध्यादेश ल्याउन लागेको भन्दै कांग्रेसले आपत्ति जनाएको छ ।
कांग्रेस सभापति शेरबहादुर देउवाले प्रधानमन्त्री केपी शर्मा ओली र एमाओवादीका अध्यक्ष पुष्पकमल दाहाललाई भेट गरी कुनैपनि हालतमा अध्यादेश नल्याउन चेतावनी दिइसकेको बताएका छन् ।
न्यायाधीश नियुक्तिका लागि संसदीय सुनुवाई हुन नसकेपछि सरकारले अध्यादेशमार्फत न्यायाधी नियुक्तिको तयारी गरेको थियो ।
संसद अधिवेशन नबोलाइ अध्यादेश ल्याएर न्यायाधीश नियुक्ति प्रक्रिया अघि बढाइएको भन्दै विपक्षी दल कांग्रेसका सभापति देउवाले आपत्ति जनाएका हुन् ।
“सरकारले न्यायाधीश नियुक्तिका लागि अध्यादेश ल्याउन लागेको जानकारी पाएँ, सो कार्य नगर्न प्रम ओली र एमाओवादी अध्यक्ष प्रचण्डलाई आग्रह गरिसकेको छु,”देउवाले विहीबार ट्विट गरेका छन् ।
तर सरकारका प्रवक्ता एवम् सुचना तथा सञ्चारमन्त्री शेरधन राइले विपक्षी दलले आरोप लगाएझैं अहिले सरकारको त्यस्तो तयारी नभएको प्रतिक्रिया दिए ।
“अहिले त्यस्तो तयारी छैन,”मन्त्री राइले बाह्रखरीसँग भने ।
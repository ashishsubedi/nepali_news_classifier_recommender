
﻿मेला आजदेखि २० माघसम्म
मेलामा एक सय ७५ स्टल
कम्प्युटर एसोसिएसन नेपाल महासंघ (क्यान महासंघ) को आयोजनामा सुबिसु क्यान इन्फोटेक आजबाट सुरु भएको छ । राजधानीको भृकुटीमण्डपमा हुने मेला २० माघसम्म चल्नेछ ।
प्रदर्शनीमा हार्डवेयर सेल्स तथा मेन्टेनेन्स, पावर सोलुसन, मोबाइल एसेसरिज, डिलर र डिस्ट्रिब्युटर्स, इन्टरनेट सेवा प्रदायक, टेलिकम्युनिकेसन्स, आइसिटी कलेज, ट्रेनिङ इन्स्टिच्युट, सफ्टवेयर सोलुसन, पेमेन्ट सोलुसन र अन्य प्रविधिका स्टल रहनेछन् । आयोजकका अनुसार मुख्य हलभित्र ४९ र बाहिर तीन गरी ४२ वटा ब्रान्ड प्रदर्शनी कक्ष छन् । त्यसैगरी, ट्रसमा एक सय चार, खुला स्थानमा १४ र फुुड स्टल पाँच गरी जम्मा एक सय ७५ वटा स्टल छन् ।
सर्वसाधारणलाई एक सय, विद्यार्थीलाई ५० रुपैयाँ
मेला करिब चार लाखले अवलोकन गर्ने अनुमान छ । गत वर्षको मेला तीन लाख ३१ हजारले अवलोकन गरेको आयोजकले जनाएको छ । मेलामा सर्वसाधारणलाई एक सय रुपैयाँ र विद्यार्थीलाई ५० रुपैयाँ प्रवेश शुल्क तोकिएको छ । त्यसैगरी, सरकारी विद्यालयलाई लिखित अनुरोधका आधारमा नि:शुल्क प्रवेशको व्यवस्था गरिएको छ भने अनलाइन टिकट खरिद गर्नेलाई २० प्रतिशत छुट दिइने आयोजकले बताएको छ ।
आयोजकले १७ माघ (आउँदो आइतबार)लाई भने ‘बिजनेस डे’ घोषणा गरेको छ । सो दिन सबै अवलोकनकर्ताका लागि प्रवेश शुल्क एक सय रुपैयाँ तोकिएको छ । यो दिन विशेषगरी बिजनेस हाउसले आफ्नो व्यापार प्रवद्र्धनका लागि डिलर र भेन्डरसँग प्रत्यक्ष बिजनेस डिल गर्नसक्ने क्यानले जनाएको छ ।
मोबाइल कम्पनीका आकर्षक अफर
क्यान इन्फोटेकको यो संस्करणमा इन्टरनेट सेवा प्रदायक कम्पनीले विशेष छुटसहितको प्याकेज ल्याएका छन् । त्यसैगरी, मोबाइल फोन कम्पनीले पनि आकर्षक अफर दिने क्यानले बताएको छ । बजारमा उपलब्ध कम्प्युटर हार्डवेयरका सामग्री पनि सहुलियत दरमा उपलब्ध गराइने बताइएको छ ।
मेलाको आकर्षण मोबाइल, ट्याबलेट र अन्य ग्याजेटस् हुनेछन् । नयाँ कम्पनीले पनि यसै प्रदर्शनीबाट नयाँ भर्सनका सफ्टवेयरसहितका मोडेल उपलब्ध गराउनेछन् । मेलाको प्रत्यक्ष प्रसारण इन्रनेटमार्फत गर्ने क्यानको योजना रहेको छ ।
आइसिटी सम्मेलनमा पनि
१८ र १९ गते क्यान सूचना तथा सञ्चार प्रविधि सम्मेलनको आयोजना हुनेछ । नेपालमा सूचना तथा सञ्चार प्रविधिको विकास, विस्तार र प्रवद्र्धनका लागि आवश्यक नीति निर्माणमा सहयोग गर्न अन्तक्र्रिया कार्यक्रम गरिनेछ ।
मुख्य प्रायोजक सुबिसु, सहायक प्रायोजक हुवावे
मेलाको मुख्य प्रायोजन सुबिसु र सहायक प्रयोजन हुवावेले गरेका छन् । १२औँ संस्करणको आधिकारिक नाम ‘सुबिसु क्यान इन्फोटेक २०१६ इन एसोसिएसन विथ हुवावे’ रहेको छ । त्यस्तै, प्लाटिनम स्पोन्सर– भायनेट, डायमन्ड स्पोन्सर– नेपाल टेलिकम, गोल्ड स्पोन्सर– कलर्स, सिल्भर स्पोन्सर– स्टार अफिस इन्टरनेसनल, नेटिस र एस पावर रहेका छन् । अफिसियल बैंक– सेन्चुरी बैंक, इन्स्योरेन्स– प्रुडेन्सियल इन्स्योरेन्स, आइएसपी– सुबिसु, अनलाइन टिकेटिङ– एफवान सफ्ट इन्टरनेसनल, अनलाइन पेमेन्ट– ई–सेवा, एसएमएस पार्टनर– स्प्यारो एसएमएस, सिसिटिभी प्रायोजन– ग्याजेटस् एन्ड गिजमोस ट्रेडर्स र स्ट्रिमिङ पार्टनर– स्टार नेट छन् ।


﻿राजविराज, २५ चैत्र । मधेश आन्दोलनमा मधेशी जनतासँगै पहाडि समुदायको समेत सहभागिता र समर्थन रहेकोले सामाजिक सद्भावमा कुनै असर नपरेको एक कार्यक्रमका वक्ताहरुले बताएका छन् ।
जागृत नेपालद्वारा सप्तरी सदरमुकाम राजविराजमा विहीबार आयोजित कार्यक्रमका सहभागीहरुले यस्तो कुरा बताएका हुन् । मधेश आन्दोलन अधिकारप्राप्तिको आन्दोलन भएको भन्दै पहाडि समुदायका सहभागीहरुले आफूहरु पुस्तौंदेखि मधेशमा बसोवास गर्दैआएकोले मधेशप्रति अत्यधिक स्नेह रहेको प्रष्ट्याए ।
कार्यक्रममा वरिष्ठ पत्रकार शिवहरि प्रसाद भट्टराईले मधेश र मधेशी समुदायमाथि राज्यसत्ताले चरम विभेद कायम राख्दैआएकोले मधेशी, थारु, आदिवासी, जनजातीलगायतका समुदायले अधिकारप्राप्तिकालागि आन्दोलन जारी रहेको बताए । मधेशी जनता अधिकारसम्पन्न भए त्यसको प्रतिफल पहाडि मूलका मधेशीहरुले समेत पाउने प्रष्ट पार्दै वरिष्ठ पत्रकार भट्टराईले भने ‘मधेशमा कतै सामाजिक सद्भाव बिथोलिएको छैन, बरु सामाजिक सद्भावको नाममा प्रोपोगण्डा गर्ने काम राज्यपक्षले नै गरेको छ ।
महिलाअधिकारकर्मी उमा पोखरेलले मधेश आन्दोलनको माग जायज रहेकोले आफूहरुको सहयोग र समर्थन रहेको बताए । शान्तिपूर्ण आन्दोलनमा राज्य निर्मम एवम् क्रुर रुपमा प्रस्तुत भएको प्रष्ट्याउँदै उनले भने ‘हामी शहीद राजीव राउतको श्रद्धाञ्जलीमा समेत सहभागी हुन चाहेका थियौं तर केही साथीहरुले नजान भनेपछि धेरै दुख लाग्यौ ।’ आफूहरु अधिकारप्राप्तिको आन्दोलनका हरेक गतिविधिमा सहभागी हुन चाहिरहेको र अझैं पनि साथ रहेको भन्दै मधेशमा बस्ने पहाडि मूलका व्यक्तिहरुसँग सहकार्य गरेर अगाडि बढ्नुपर्नेमा उनले जोड दिईन् ।
मानव अधिकारकालागि एकल समूहकी जिल्ला अध्यक्ष अनिता देवकोटाले २०६३–०६४ को आन्दोलनताका पहाडि समुदायका अधिकांश व्यक्तिहरु विस्थापित भएको प्रसङ्ग कोट्याउँदै जारी मधेश आन्दोलनमा त्यस्तो अवस्था नदेखिएको बताईन् । राज्य निकृष्ट रुपमा प्रस्तुत भएकोप्रति आक्रोस व्यक्त गर्दै उनले भनिन् ‘मधेशी र मधेशमा बस्ने पहाडिहरुको सम्बन्ध जिउँदाको जन्ती र मर्दाको मलामी’को हो, मधेशीहरुलाई अझैं पनि राज्यले देशको जनता मानेको छैन ।’
प्रेस काउन्सिल नेपालका सदस्य मुरली प्रसाद यादवले सामाजिक सद्भाव बिगार्ने काम राष्ट्रिय मिडियाहरुले गरेको बताए । मधेशका समाचारहरुलाई स्थान नदिएको तथा मधेशको समाचारलाई प्राथमिकता दिने मिडियाहरुमाथि राज्यपक्षले बक्रदृष्टि राखेको उनले बताए ।
कार्यक्रममा डेनमार्कका पूर्व राजदूत एवम् राजनीतिक विष्लेशक प्रा. विजयकुमार कर्णले शासकवर्ग सदियौं मधेशी र थारु समुदायमाथि विभेद गर्दैआएकोले शासक विरुद्ध जनता आन्दोलित भएको बताए । राज्य पुर्नसंरचना आयोगका पूर्व सदस्य डा. कृष्ण हाछेथुले जारी भएको संविधान विभेदकारी रहेको भन्दै मधेशी, थारु, आदिवासी, जनजातीले स्वामित्व ग्रहण नगरेसम्म संविधान कार्यान्वन हुन नसक्ने बताए ।
लेखक एवम् स्तम्भकार चन्द्रकिशोर झाले मधेशी जनताको राष्ट्रियतामाथि प्रश्नचिन्ह उठाईनु दुर्भाग्यपूर्ण रहेको भन्दै असली राष्ट्रिय मधेशी जनतामै रहेको बताए । राष्ट्रिय मिडियाहरु समेत पूर्वाग्रही एवम् विभेदकारी चरित्रबाट ग्रसित रहेको बताए । मैथिली साहित्य परिषद्का पूर्व अध्यक्ष समेत रहेका लेखक देवेन्द्र मिश्रले मधेशी जनता हरेक ठाउँमा आफ्नो प्रतिनिधित्व खोजेको बताउँदै विभेद अन्त्य नभएसम्म आन्दोलन जारी रहने बताए । 
कार्यक्रममा राजनीतिक विष्लेशक प्रा. डा. पिताम्बरलाल यादव, नेपाल सद्भावना पार्टी (गजेन्द्रवादी)का अध्यक्ष विकास कुमार तिवारी, प्रेस स्वतन्त्रता सेनानी वैद्यनाथ झा, वरिष्ठ पत्रकार अनिलकुमार अनल, मैथिल महासंघ नेपालका अध्यक्ष विष्णुकुमार मण्डल, नागरिक समाजवादी पार्टीका केन्द्रीय सदस्य विनोद चौधरी, साहित्यकार करुणा झा, नेपाल पत्रकार महासंघका केन्द्रीय पार्षद हेमशंकर सिंह, नेकपा माओवादीका केन्द्रीय सदस्य भुलाई राम, बौद्धिक समाज सप्तरीका संयोजक प्रा. अमकान्त झा, नागरिक समाज सप्तरीका अध्यक्ष थानसिंह भन्साली, छिन्नमस्ता एफएमका स्टेशन म्यानेजर शिवप्रताप साहलगायतले राज्यपक्ष नै विभेदकारी रहेको बताए ।
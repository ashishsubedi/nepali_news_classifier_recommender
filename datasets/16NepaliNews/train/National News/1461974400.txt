
﻿काठमाडौं । 
बेवारीसे अवस्थामा ७ जनाको शप फेला
काठमाडौं डल्लु क्षेत्रको फुटपाथमा बस्दै आएका धादिङ मैदी अमराई–२ का ४० वर्षीय वीरवहादुर सार्की डल्लु पुल नजिकै सडक किनारामा मृत अवस्थामा फेला परेका छन् ।
शुक्रबार बिहान स्थानीयबासीले सार्कीलाई मृत अवस्थामा देखेपछि प्रहरीलाई खबर गरेका थिए । घटनाको बारेमा अनुसन्धान भइरहेको प्रहरीले जनाएको छ ।
नवलपरासी सरावल–९ स्थित समा इँटाभट्टामा काम गर्ने भारतीय नागरिक भिजु हरिजन सुतीरहेकै ठाउँमा शुक्रबार मृत अवस्थामा भेटिएका छन् ।
जाजरकोट भेरीमालिका नगरपालिका–७ बस्ने ५५ वर्षीया कुवली तिरुवा स्थानीय माझमेला सामूदायिक बन जाने बाटो नजिक खोल्सामा शुक्रबार मृत अवस्थामा फेला परेकी छन् । बिहीबार उक्त बनमा घाँस काट्न गएकी उनी नफर्केपछि खोजी गर्नेक्रममा उनको शव फेला परेको हो ।
ललितपुर उपमहानगरपालिका–९ बालकुमारीस्थित वासिङ्ग सेन्टरमा बा.१ज ३५१० नम्बरको ट्याक्सी धुने क्रममा शुक्रबार पानी मोटरमा करेन्ट सर्ट भएर वासिङ्ग सेन्टरमा काम गर्ने बिराटनगरका ३४ वर्षीय दिलिप तामाङ्गको मृत्यु भएको छ । करेन्टबाट घाइते तामाङको उपचारका लागि अस्पताल लैजादै गरेका बेला बाटोमै मृत्यु भएको प्रहरीले जनाएको छ ।
खोटाङ सवाकटहरे–३ काफल बोटेका ४५ वर्षीय टेकबहादुर मगर मृत अवस्थामा फेला परेका छन् । वैशाख १४ गते देखि सम्पर्क विहिन भएका उनलाई बिहीबार सोही ठाउँमा मृत फेला पारिएको प्रहरीले जनाएको छ ।
काठमाडौं काठमाडौं महानगरपालिका–३२ घट्टेकुलो लालीगुरास मार्गस्थित खाली जग्गामा रहेको शौचालय भित्र दोलखा भरिपुर– ९ घर भई हाल काठमाडौं महानगपालिका–३२ घट्टेकुलो बस्ने ६० बर्षीय टेक बहादुर खड्का मृत अवस्थामा फेला परेका छन् ।
रौतहट पतौरा–६ बस्ने सियाराम ठाकुरको ५ वर्षीय छोरा ललन ठाकुर बिहीबार सोही ठाउँ बस्ने नन्की साहको माछा पोखरीमा डुवेर मृत्यु भएको छ ।
सडक दुर्घटनामा ६ जनाको मृत्यु
ललितपुरको हरिसिद्धि पानी ट्याङकी नजिक भारतीय नम्बर प्लेट युपि–५३–सीपी–३५५६ नम्बरको ट्रकले बा.५५ प ५५५नम्बरको मोटरसाइकललाई बिहीबार ठक्कर दिँदा १९ वर्षीय उसिसलाल जोशीको मृत्यु भएको छ । ठक्करबाट गम्भीर घाइते भएका जोसीको उपचारकै क्रममा बीएन्डबी अस्पतालमा मृत्यु भएको छ ।
अछाम साँफे नगरपालिका–५ बाजुरा सडक खण्डमा से.१ त २४२२ नम्बरको ट्याक्टर बिहीबार सडकबाट बुढी गंगा नदी किनारमा खसेर दुर्घटना हुँदा ट्याक्टरमा सवार भारत घर भएका १७ वर्षीय छोटु सोनापतिको घटनास्थलमै मृत्यु भएको छ, भने भारत बहरैजा बस्ने १७ वर्षीय सीरज साह र चालक बाँके पुरनी–४ बस्ने ३२ वर्षीय नकु ननकुडीय गम्भीर घाइते भएका छन् । घाइतेहरुको उपचारका लागि बयलपाटा अस्पताल अछाम लगिएको छ ।
सुनसरी धरान–८ स्थित कोशी राजमार्गमा को.१ ह २९२ नम्बरको ट्याम्पु को.२१ प ४७६६ नम्बरको मोटरसाइकल बिहीबार आपसमा ठक्कर खाँदा दुर्घटना हुँदा मोटरसाइकलमा सवार धरान–१७का ३३ वर्षीय ओम गेलालको मृत्यु भएको छ ।
नवलपरासी रामग्राम नगरपालिका–३ रामखण्ड पुलस्थित हुलाकी सडक खण्डमा लु.१६प ९९११ नम्बरको मोटरसाइकल बिहीबार अनियन्त्रित भई पुलको रेलिङमा ठोकिएर दुर्घटना हुँदा चालक नवलपरासी तिलकपुर–८ का ३५ वर्षीय गिरीराज चौधरीको मृत्यु भएको छ भने १९ वर्षीय आकाश चौधरी गम्भीर घाइते भएका छन् ।
रुपन्देही सिद्धार्थनगर नगरपालिका–६ स्थित भैरहवा लुम्बिनी सडक खण्डको डाइभर्सनमा लु.१३प ६६६३ नम्बरको मोटरसाइकल बिहीबार राति आफै अनियन्त्रित भई पल्टेर दुर्घटना हुँदा चालक कपिलवस्तु धरमपन्या–५ बस्ने ४६ वर्षीय रामबिलाश करण सिंहको मृत्यु भएको छ ।
मकवानपुर हेटौंडा उपमहानगरपालिका–९ स्थित ना.५ त ६०९६ नम्बरको ट्याक्टरबाट खसेर ट्याक्टरका सह–चालक सोही उपमहानगरपालिका–१६ नयाँवस्तिका बुद्ध थिङको मृत्यु भएको छ ।
दुई जना नक्कली इन्जिनीयर पक्राउ
इन्जिनियरको नक्कली प्रमाणपत्र बनाई विभिन्न क्षेत्रमा काम गर्ने दुई जना पक्राउ परेका छन् । महानगरीय अपराध महाशाखाको प्रहरी टोलीले शुक्रबार गोरखा नगरपालिका–९ का २९ वर्षीय सन्देश घिमिरे र गोरखा खोप्लाङ गाविस–२ का २९ वर्षीय श्रीराम आचार्यलाई पक्राउ गरेको हो ।
ललितपुर उपमहानगरपालिका–१८ गाबहालस्थित कम्प्यूटर डिजाइनर कार्यालयमा महाशाखाले वैशाख १४ गते छापा मारी नक्कली कागजात तयार पार्ने व्यक्ति तथा उक्त कागजातहरुको प्रमाणित प्रतिलिपि प्रयोग गरी नेपाल इन्जिनियरिङ परिषद्मा दर्ता गराउने व्यक्ति एवं केही नक्कली इन्जिनियरहरु समेतलाई पक्राउ गरेकोमा थप अनुसन्धान गर्ने क्रममा उनीहरु २ जना पक्राउ परेको प्रहरीले जनाएको छ ।
एक सय बोतल कोरेक्स बरामद
सिराहबाट सशस्त्र प्रहरी बल बोर्डर आउट पोष्ट इनरुवाले ठूलो मात्रामा लागूऔषध कोरेक्स बरामद् गरेको छ । बोर्डर आउट पोष्ट इनरुवाबाट खटिएको सशसत्रको टोलीले स्थानीय पासवान टोलबाट एक सय बोटल कोरेक्स नामक लागूऔषध बरामद गरेको हो ।
धनमाल चोरी
काठमाडौं महानगरपालिका–१० विजुलीबजारस्थित रंजित यादवले सञ्चालन गरेको बि कोप्स कफिसपबाट नगद मोवाइल तथा सँगै जोडिएको काठमाडौं महानगरपालिका–४ चण्डोल बस्ने इन्दिरा लामिछानेको अल ओभर रेमिट कम्पनीबाट नगद ९ लाख ९ हजार ९ सय ८४ रुपैयाँ बराबरको धनमाल चोरी भएको छ । कोही नभएको बेला शुक्रबार बिहान चोरी भएको प्रहरीले जनाएको छ ।
त्यस्तै भक्तपुर नगरपालिका–१७ सल्लाघारीस्थित प्रमोद अग्रवालको विक्की हार्डवेयर पसलबाट नगद ३० हजार रुपैयाँ, कम्प्युटर १ थान, सीसी क्यामेरा ४ थान गरी करिब १ लाख ६० हजार रुपैयाँ बराबरको धनमाल चोरी भएको छ ।
आगलागीबाट धनमालको क्षति
रौतहटको अकलवा–८ स्थित शेखसमी उल्लाहको घरबाट शुक्रबार सुरु भएको आगो फैलिएर स्थानीय शेखदोश महमद र शेख रजाही महमद समेतको घर, अन्नपात, लत्ताकपडा पूर्णरुपमा जलेर नष्ट भएका छन् ।
आगलागीबाट करिब २ लाख रुपैयाँ बराबरको धनमाल क्षति भएको छ ।
सर्लाही बग्दह–३ बस्ने बिरेन्द्र रायको घरमा शुक्रबार आगलागी हुँदा घर, अन्नपात, लत्ताकपडा गरी करिब २ लाख ६७ हजार रुपैयाँ बराबरको धनमाल जलेर क्षति भएको छ ।
डडेल्धुरा अमरगढी नगरपालिका–५ बागबजारस्थित टेकराज पाण्डेको किराना पसलमा शुक्रबार आगलागी हुँदा नजिकै रहेका ४ वटा पसल जलेर नष्ट भएका छन् ।
गुल्मी रेसुङ्गा नगरपालिका–३ शिबशक्ति सामूदायिक बनमा शुक्रबार आगलागी भएको छ । आगलागीबाट २० घरधुरी जोखिममा रहेका छन् । नेपाल प्रहरी, नेपाली सेना, सशस्त्र प्रहरी बल र स्थानीयबासीको सहयोगमा आगो नियन्त्रणमा लिने प्रयास भइरहेको छ ।
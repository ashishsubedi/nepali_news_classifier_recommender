
﻿नयाँ पत्रिकाकाठमाडौँ २१ जेठ
स्थापनाको २० वर्षमा विज्ञान तथा प्रविधि मन्त्रालयलाई पाँचपटकसम्म फुटाइएको छ । ०५३ मा यो मन्त्रालय स्थापना भएको थियो । अहिलेसम्मको स्थिति हेर्ला सरकारमा जाने मन्त्रीलाई भागबन्डा मिलाउन मन्त्रालय फुट्ने–जुट्ने गरेको छ । विज्ञान तथा प्रविधि मन्त्रालय सरकारको उच्च प्राथमिकतामा नपर्दा वार्षिक विनियोजन गर्ने बजेट पनि न्यून हुने गरेको छ ।कर्मचारीको तलबमै सकिन्छ मन्त्रालयको बजेट
सरकारले विज्ञान प्रविधि क्षेत्रलाई प्राथमिकता नदिँदा वार्षिक रूपमा विनियोजन गरिने बजेट कर्मचारीको तलबभत्तामै सकिने गरेको छ । सरकारले आगामी आर्थिक वर्षको बजेटमा विज्ञान तथा प्रविधि मन्त्रालयका लागि कुल ८५ करोड रुपैयाँ विनियोजन गरिएको सूचना अधिकारी उपसचिव रामचन्द्र तिवारीले जानकारी दिए । ‘यसरी विनियोजन गरिएको धेरैजसो बजेट कर्मचारीको तलबभत्तामा मात्र खर्च हुने गरेको छ । बजेट वृद्धिका लागि सरकारलाई पटक–पटक आग्रह गर्दा पनि सुनुवाइ हुन सकेको छैन,’ तिवारीले भने ।मन्त्रालयका कर्मचारी अलमलमा
मन्त्रालय फुट्ने र जुट्ने भइरहेकाले कुनै दिशा–निर्देशन नरहेको विज्ञान तथा प्रविधि मन्त्रालयका सचिव गजेन्द्रकुमार ठाकुर बताउँछन् । ‘मन्त्रालय फुटेको सात महिना भएकाले अझै पनि अलमलमै छौँ,’ उनले भने । विदेशमा विज्ञान प्रविधिमा खर्बौँ बजेट विनियोजन हुने गरे पनि नेपालमा विज्ञान प्रविधिमा नगन्ने मात्रामा बजेट विनियोजन हुने गरेको छ ।यसरी गठन भएको थियो मन्त्रालय
विज्ञान तथा प्रविधि मन्त्रालय गठन हुनुभन्दा पहिला ०२३ मा उच्चस्तरीय विज्ञान प्रविधि परिषद् र ०३९ मा विज्ञान प्रविधि प्रतिष्ठान गठन भएको थियो । सरकारले २ जेठ ०५३ मा विज्ञान तथा प्रविधि मन्त्रालय गठन गरेको थियो । मन्त्रालय गठन भएपछि २० वर्षमा पाँचपटकसम्म फुट्दै–जुट्दै आएको छ । ०६१ मा मन्त्रालय फुटाएर विज्ञान प्रविधि तथा वातावरण मन्त्रालय गठन गरियो भने २९ पुस ०६६ मा पुन: विज्ञान तथा प्रविधि मन्त्रालय गठन भयो । त्यसैगरी, ०६९ मा विज्ञान प्रविधि तथा वातावरण मन्त्रालय गठन भएको थियो ।मन्त्रालयअन्तर्गत ६ वटा निकाय
विज्ञान तथा प्रविधि मन्त्रालयमा कुल ८५ करोड रुपैयाँ विनियोजन गरिएको छ । मन्त्रालयअन्तर्गत ६ वटा निकाय छन् । जसमा नेपाल विज्ञान तथा प्रविधि प्रज्ञा प्रतिष्ठान, बिपी कोइराला प्लानोटोरियम अब्जर्भेटरी र विज्ञान संग्रहालय विकास समिति, राष्ट्रिय विधि ज्ञान प्रयोगशाला, सूचना प्रविधि विभाग, राष्ट्रिय सूचना प्रविधि केन्द्र र प्रमाणीकरण नियन्त्रण कार्यालय छन् ।
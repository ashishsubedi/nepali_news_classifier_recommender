
﻿
आहा रारा गोल्डकपको ट्रफी उचाल्दै आर्मी र मनाङका खेलाडीहरु
सन्देश श्रेष्ठ
१६ माघ, पोखरा । नेपालकै चर्चित तथा प्रतिष्ठित प्रतियोगिता आहा रारा गोल्डकपको उपाधिका लागि शनिबार लक्ष्मी हुण्डाई मनाङमर्स्याङ्दी क्लव र त्रिभुवन आर्मी क्लव भिड्दैछन् । पोखरा रंगशालामा दिउँसो १ बजेपछि हुने खेलमा यी दुई चिर प्रतिद्वन्द्वी क्लव प्रतिष्पर्धामा उत्रिन लागेका हुन् ।
समुह ‘ए’ मा रहेको आर्मीले प्री-क्वाटरफाइनलमा जावलाखेल युथ क्लवलाई, लिग विजेता रुस्लान थ्रीस्टार क्लवलाई क्वाटरफाइनलमा र आयोजक सहारा क्लवलाई सेमीफाइनलमा हराउँदै फाइनलको यात्रा तय गरेको हो ।
त्यस्तै समुह ‘बी’ मा रहेको मनाङले क्वाटरफाईनलमा भारतको गोर्खा ब्रिगेड र सेमिफाइनलमा रमपम झापा ११ लाई पराजित गर्दै मनाङसँगको उपाधि भिडन्त पक्का गरेको हो ।
मनाङ आहा रारा गोल्डकपको ३ पटकको बिजेता हो भने आर्मी २ पटक फाइनलमा पुगेर पनि उपाधि नजित्ने अभागि टोली हो ।
उपाधि जित्ने दुबैको दाबी
उपाधि भिडन्त अघि दुबै क्लवका प्रशिक्षकले उपाधि जित्ने दाबी गरेका छन् । मनाङका प्रशिक्षक छिरिङ्ग लोप्साङ्गले दर्शकको अपेक्षा अनुसार खेल खेलेर उपाधि जित्ने दाबी गरे । आहा रारा गोल्डकपको तीन पटक उपाधि जितिसकेको मनाङका प्रशिक्षक लोप्साङ्गले भने,-‘दर्शकको सपोर्टले हाम्रो मनोवल उच्च छ, खेलाडी र्फममा छन्, मेहनत गरेर खेल्छौं र जित्छौं भन्ने लागेको छ ।’
यद्यपी आफ्ना ७ खेलाडी सागको तयारीका लागि क्लोज क्याम्पमा रहेकाले त्यसको असर पर्छ कि भन्नेमा आफू सतर्क रहेको भन्दै उनले भने,-‘सात/सात जना खेलाडी नहुँदा त्यसको असर पर्छ कि भन्नेमा डर छ, तर बेञ्चका खेलाडी पनि उत्तिकै सशक्त भएकाले उपाधि जित्नेमा हामी ढुक्क छौं ।’
मनाङका कप्तान अनिल गुरुङले पनि आफूहरु टिम वर्क र टेक्निकल गेम खेल्ने भएकाले उपाधि जित्ने आशा राखेको बताए । उनले विपक्षी आर्मी पनि राम्रो टिम भएकाले शनिबारको उपाधि भिडन्तमा कडा प्रतिष्पर्धा हुने अनुमान गरे ।
त्रिभुवन आर्मीका प्रशिक्षक मेघराज केसीले आक्रामक रणनीतिमा खेलेर उपाधि जित्ने लक्ष्य लिएको बताए । खेलाडीमा जोश भएको र तयारी पनि राम्रो भएकाले उपाधि आफैले जित्ने उनको दाबी छ । आर्मिलाई उपाधि जिताउन आफू सक्षम भएको जिकिर गर्दै उनले पावर गेम र स्टामिना आफ्नो सबल पक्ष भएको बताउँदै त्यसलाई भोलि सशक्त रुपमा प्रयोग गर्ने बताए ।
आर्मीका कप्तान भरत खवासले आफूहरु जितका लागि मानसिक रुपमा तयार भइसकेको बताउँदै राम्रो खेलेर जित्नेमा आफू विश्वस्त रहेको बताए ।
पछिल्लो डेढ वर्षमा आर्मी र मनाङ ६ पटक आमनेसामने भएका छन् । जसमध्ये एक पटक बराबरी बाहेक अरु सबै खेल आर्मीले जितेको छ । प्रतियोगिताको उपाधि बिजेताले ५ लाख १ हजारसहित ट्रफी जित्नेछ भने उपबिजेताले २ लाख ५१ हजारसहित ट्रफी प्राप्त गर्नेछ ।
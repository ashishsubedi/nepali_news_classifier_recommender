
﻿नयाँ पत्रिकाकाठमाडौं, २५ वैशाख
भक्तपुरको चन्द्रागिरि नगरपालिकाअन्तर्गत खुलेका इँटाभट्टा बन्द गराउने निर्णय नौ महिना बितिसक्दा पनि कार्यान्वयनमा आएको छैन । स्थानीयको व्यापक विरोधपछि चन्द्रागिरि नगरपालिकाले गत भदौमा इँटाभट्टा बन्द गराउने निर्णय गरेको थियो । निर्णय कार्यान्वयन गर्न नगरपालिकाले जिल्ला प्रशासन कार्यालय, वातावरण विभागलगायतका निकायमा पत्राचारसमेत गरेको थियो । तर, भट्टा सञ्चालकले आनाकानी गरेपछि निर्णय कार्यान्वयन हुन नसकेको हो ।
बन्द गराउन थप कडाइ गरिने
नगरपालिकाका कार्यकारी अधिकृत गोविन्द पाण्डेका अनुसार इँटाभट्टा बन्द गराउन अब थप कडाइ गरिनेछ । ‘इँटाभट्टा बन्द गराउनेभन्दा पनि स्थानान्तरण गराउने निर्णय भएको हो । कतिपयले स्थानान्तरण गरिसकेका छन् । कतिको भने बाँकी छ । अब थप कडाइका साथ काम अघि बढ्छ । इँटाभट्टा स्थानान्तरण भएरै छाड्छ,’ उनले भने ।
वातावरणमा प्रतिकूल असर पुर्‍याएकाले स्थानीयको विरोध
इँटाभट्टाबाट उडेको धुवाँ र धुलोले स्वास्थ्यमा गम्भीर असर गरेको भन्दै स्थानीयले विरोध गरेपछि नगरपालिकाले भट्टा बन्द गराउने निर्णय गरेको हो । तर, निर्णय अहिलेसम्म कार्यान्वयन नहुँदा उनीहरू आक्रोशित छन् । ‘भट्टाको धुवाँले स्थानीयको स्वास्थ्य बिग्रियो । स्थानीयमा क्यान्सरको जोखिम बढ्यो । सर्वदलीय दबाबपछि बल्लतल्ल भट्टा बन्द गर्ने निर्णय त गरियो, तर कार्यान्वयनमा आएन,’ स्थानीय मोहनबहादुर श्रेष्ठले भने ।निस्फिक्री सञ्चालनमा छन् बन्द गर्ने भनिएका भट्टा
स्थानीयका अनुसार बन्द गराउने भनिएका इँटा उद्योग अझै पनि सञ्चालनमा छन् । ‘बन्द गराउने भनिएका इँटा उद्योग अझै पनि निस्फिक्री चलिरहेका छन् । किन यस्तो भएको हो, बुझ्न सकिएको छैन । यसले जनस्वास्थ्यमा ठूलो असर गरेको छ,’ स्थानीय डिल्लीराम तिवारीले भने । कार्यकारी अधिकृत पाण्डेले भने निर्णय केही हदसम्म कार्यान्वयनमा आएको दाबी गर्छन् ।
‘भट्टा बन्द गराउने भन्दा पनि स्थानान्तरण गर्ने हो । यो निर्णय कार्यान्वयन हुँदै नभएको भन्ने होइन । केही भएका छन् । भूकम्पका कारण केहीले निर्णय मानिरहेका छैनन् । अब उद्योग मन्त्रालयलाई पनि पत्र लेख्छौँ । निर्णय कार्यान्वयन हुन्छ,’उनले भने ।
यी हुन् बन्द गराउने भनिएका इँटा उद्योग
नगरपालिकाले आसपास रहेका ओम मच्छिन्द्रनाथ इँटा उद्योग, लोकनाथ इँटा, गणेश इँटा, चन्द्रविनायक इँटा, ज्योति टायल इँटा, जय विष्णुदेवी इँटा, सूर्यविनायक इँटा, जय मातृभूमि इँटा, पञ्चकन्या इँटा, महालक्ष्मी इँटा, भोला गणेश चिम्नी इँटा, आदिनारायण इँटा, ओम हिमालयन इँटा, चुनदेवी इँटा, बालकुमारी इँटा, उमा महेश्वर इँटा र स्टार इँटा उद्योगलाई बन्द गराउने निर्णय भएको थियो ।
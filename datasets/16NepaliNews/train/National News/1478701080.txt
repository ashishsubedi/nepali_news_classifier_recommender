
﻿
२४ कात्तिक, काठमाडौं । नेपाली कांग्रेसका सभापति शेरबहादुर देउवाले भारतमा दलाई लामाको प्रतिनिधिलाई भेटेको भनेर मिडियाले आफूलाई भित्तामा पुर्‍याउन खोजेको आशंका गरेका छन् । झूठो समाचार लेखेर आफ्नो बदनाम गराउन खोजिएको भन्दै देउवाले आफू पनि चुप लागेर नबस्ने संकेत गरे ।
बुधबार भारतबाट फर्किएका देउवा त्रिभुवन अन्तर्राष्ट्रिय विमानस्थलमा पत्रकारहरुमाझ आक्रामक रुपमा प्रस्तुत भए । उनले भने, ‘नेपालका मिडियाले हुँदै नभएको कुरा लेखेर भित्तामा पुर्‍याउने भए मैले पनि जान्या छु ।’
दलाई लामाको प्रतिनिधिलाई भारतमा भेटेको भन्नु कपोलकल्पित र झूठो भएको देउवाले प्रष्ट पारे । ‘जुन कार्यक्रममा म सहभागी भएको छु, त्यस कार्यक्रमको मञ्चमा हामी चार जना थियौं । भाषण गरेर म सिधै होटेलमा गएको छु,’ पूर्वप्रधानमन्त्री देउवाले पत्रकारहरुमाझ भने, ‘एक चीन नीतिबारे भारतको एउटा नेता त बोल्न डराउँछ भने मैले कहाँबाट भेट्ने ?’
भिडियो हेर्नुहोस् 

भारतीय प्रधानमन्त्री नरेन्द्र मोदीसँगको भेटमा आफूले संविधान संशोधन गरेर कार्यान्वयन गर्ने अन्तिम तयारी भइरहेको जानकारी गराएको देउवाले बताए । मोदीले पनि सबैलाई समेटेर अघि बढ्न सुझाव दिएको देउवाले जानकारी दिए ।
एमालेको सहमति विना संविधान संशोधन नहुने भन्दै उनले सबैको सहमतिमा कात्तिक मसान्तभित्रै संसदमा संशोधन प्रस्ताव दर्ता गर्ने तयारी भइरहेको बताए ।
संविधान संशोधनको ड्राफ्ट भनेर हालै सार्बजनिक भएको कागजपत्र सत्य नभएको देउवाले बताए ।
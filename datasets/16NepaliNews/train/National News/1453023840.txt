
﻿
३ माघ, काठमाडौं । सरकारका प्रवक्ता एवं सञ्चार मन्त्री शेरधन राईले सरकार केही दिनमै नाकाबन्दी र राजनीतिक समस्या अन्त्य हुने दाबी गरेका छन् ।
मधेसी मोर्चासँग सहमति हुन लागेको भन्दै उनले सीमांकनमा राजनीतिक संयन्त्रलाई तीन महिनाको समय दिने र त्यसलाई संसदबाट वैधानिकता दिने बताए । रिपोर्टर्स क्लब नेपालले आइतबार आयोजना गरेको साक्षात्कारमा सञ्चारमन्त्री राईले भने-‘मोर्चासँग सकारात्मक सहमतिमा पुग्दैछौं । केही दिनमा शीर्ष तहमा छलफल गरेर राजनीतिक संकट समाधानको घोषणा गर्दैछौं ।’
सञ्चार मन्त्री राईले नाकाबन्दी अन्त्य, मधेसको समस्य समाधान, पुर्ननिर्माण विद्येयक, प्राधिकरण गठन गरेर महाअभियानको सुरुवात जस्ता कारणले सरकार सफल भएको दावी गरे । उनले भने-सरकारले सय दिनमा गरेको काम बुझ्ने गरी जनतालाई जानकारी दिने तयारी गरिरहेका छौं ।’
संविधान जारी भएको डेढ महिना संविधान कार्यान्वयन गर्न सभामुख, उपसभामुख, राष्ट्रपति र उपराष्ट्रपतिको निर्वाचन गर्न लागेको र सरकार गठन हुनु अघिकै समस्याको रुपमा रहेको अघोषित नकाबन्दी र त्यसबाट उत्पन्न मानवीय संकट समाधानलाई पहिलो प्राथमिकतामा राखेर समय खर्चिनु परेको भन्दै उनले राष्ट्रिय स्वाभिमान झुक्न नदिई मुलुकलाई निकास दिन सरकार सफल भएको दाबी गरे ।
सञ्चारमन्त्री राईले प्रधानमन्त्रीको लोडसेडिङ एक वर्षभित्र अन्त्य गर्ने घोषणालाई हल्का रुपमा लिएर हावादारी टिप्पणी नगर्न आग्रह गरेका छन् ।
मुलुकको कार्यकारी प्रमुखले देखेको सपना र महत्वकांक्षालाई कार्यान्वयन गर्ने भन्दै उनले भने-मुलुकको कार्यकारी प्रमुखले देखेको सपनालाई हावादारी भनि टिप्पणी गर्ने, हावा, सौर्य उर्जा र जलविद्युत निर्माणलाई तिब्रता दिने विषयमा किन छलफल नगर्ने ? त्यसो भए के प्रधानमन्त्रीले एक सय वर्ष पनि लोडसेडिङ अन्त्य हुँदैन भन्ने ? कसरी लोडसेडिङ अन्त्य हुन्छ भन्ने योजना केही दिनमै ल्याउँछौं ।’

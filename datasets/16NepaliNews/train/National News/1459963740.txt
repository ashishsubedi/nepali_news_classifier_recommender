
﻿काठमाडौं । नेपाल आयल निगमका कार्यकारी निर्देशक गोपालबहादुर खड्काले केहीदिनभित्रै ग्यास अभाव हट्ने दाबी गरेका छन् । रिपोर्टर्स क्लब नेपालले बुधबार आयोजना गरेको साक्षात्कारमा बोल्दै कार्यकारी निर्देशक खड्काले ग्यासको अभाव हटाउन आपूर्ति चुस्तदुरुस्त बनाउने बताए ।
इण्डियन आयल कर्पोरेसन (आईओसी)सँग ग्यास आयातको मात्रा वृद्धि गर्ने वारेमा समेत छलफल भइरहेको भन्दै छिट्टै समस्याको समाधान हुने स्पष्ट पारे ।
खड्काले हाल डिजेल, पेट्रोल र हवाई इन्धनको अभाव नभएको समेत स्पष्ट पारे । सरकारले ९० दिनलाई पुग्नेगरि पाँचखाल, नुवाकोट र खैरेनीमा इन्धनको भन्डारण केन्द्र निर्माण गर्ने जानकारी दिए ।
काठमाडौं प्रमुख जिल्ला अधिकारी रामकृष्ण सुवेदीले ग्यासको कृत्रिम अभाव सिर्जना गर्ने जो कोहीलाई कारवाही गर्ने प्रतिबद्धता व्यक्त गरेका छन् । सुवेदीले हाल बजारमा ४ लाख अवैध ग्यास सिलिन्डर भित्रिएको बताए । गत मार्चको तुलनामा यस मार्चमा झन्डै ३० हजार टन ग्यास भित्रिदा पनि उपभोक्ताहरु ग्यासको अभाव झेल्न बाध्य भएको भन्दै कालोबजारी नियन्त्रण गर्न राजधानीमा प्रभावकारी रुपमा अनुगमनका काम भएको जानकारी दिए ।
सुवेदीले बढि मूल्य लिने गरेको, कम तौल भएका सिलिन्डर भेटिएका, ग्यासको कृत्रिम अभाव सिर्जना गरेको र कालोबजारीमा संलग्न भएको लगायतका समस्याहरु देखिएको जानकारी दिए । उनले गत फागुण २७ देखि आजसम्म ग्यासको अवैध कारोवारसम्वन्धी करिव १३ वटा मुद्दा दायर भएको र ५ सय ६७ वटा भरि सिलिन्डर जफत गरेको जानकारी दिए । आफूले कालोबजारी नियन्त्रण तथा बजार अनुगमन गर्न दैनिक तीन वटा अनुगमन टोली परिचालन गरेको समेत बताए ।
आपूर्ति व्यवस्थापन तथा उपभोक्ता हित संरक्षण विभागका महानिर्देशक गोकुल धितालले पछिल्लो ५ महिनामा खाली भएको ६२ लाख सिलिन्डर नभरिएसम्म पूर्ण रुपमा ग्यासको अभाव सहज नहुने बताए ।
धितालले ग्यास आपूर्तिमा देखिएको असहज स्थितिलाई सामान्यीकरण गर्न उपभोक्ता, उद्योगी लगायत सवै तहतप्काबाट जिम्मेवारपूर्ण भूमिका प्रवाह गर्नुपर्ने बताए ।
उनले अनुगमनमा जाँदा कतिपय ठाउँमा ग्याँस पाईएको तर बढि मूल्य असुली लिईएको, कृत्रिम अभाव सिर्जना गर्नेजस्ता समस्याहरु देखिएपनि आफूहरुले प्रभावकारी रुपमा अनुगमन गरिरहेको जानकारी दिए ।
नेपाल एल.पी. ग्यास उद्योग संघका अध्यक्ष शिव प्रसाद घिमिरेले ग्यासको अभाववारे राज्यले नै अफावह फैलाएको भन्दै आपत्ति जनाएका छन् । घिमिरेले आफूहरुमाथि अनुगमनको नाममा राज्यको चाहिनेभन्दा बढि नै हस्तक्षेप गरेको आरोप लगाए ।
उनले भने, “सरकारले आयात र मागवारे कुनै स्पष्ट जानकारी नै नराखी हल्ला फिजाउँदा समस्या उत्पन्न भएको हो, अब हामी छिट्टै वितरण प्रणालीवारे जानकारी गराँछौं ।” घिमिरेले विगत ७ महिनाको अवधिमा १ लाख २७ हजार ७ सय ४४ टन ग्यास आयात भएको जानकारी दिए ।

﻿
रविन भट्टराई
६ माघ, ताप्लेजुङ । मंगलबार दिउँसो परेको वर्षासँगै ताप्लेजुङका उच्च हिमाली क्षेत्रमा रातिदेखि हिमपात सुरु भएको छ । हिमपातका कारण ओलाङ्चुङगोला, याङ्मा, घुन्सा, लेलेप, ग्याब्ला, तोक्पेगोला र फले लगायतका जिल्लाको माथिल्लो क्षेत्रको जनजीवन प्रभावित बनेको छ ।
यस क्षेत्रमा यो पटक दुई फिटसम्म हिमपात भएको छ । तीन हजार सात सय ९४ मिटरको उचाईमा रहेको पाथिभरामा दुई फिटसम्म हिमपात भएको छ भने हिउँ माथिल्लो फेदि सम्म बाक्लो हिउँ झरेको स्थानीयको भनाई छ । माथिल्लो क्षेत्रका बस्तीहरुमा बाक्लो हिमपात भए सँगै चिसो पनि हृवातै बढेको स्थानीयले बताएका छन् ।
चिसोको असर वृद्धवृद्धा, बालबालिका तथा पशुपंक्षीमा बढी परेको छ । यस्तै जिल्लाका अन्य गाविस फाकुम्बा, साँघु, याम्फुदिन, कालीखोला, इखाबु, मामाङ्खे लगायतका उच्च भेगका गाविसमा समेत चिसो बढेको मामाङ्खेका स्थानीय चित्र लिम्बूले बताए । डाँडातिर हिउँ बर्सिरहँदा तल्लो भेगमा चिसो अधिक बढेको छ । ताप्लेजुङमा यो वर्ष यो तेस्रो पटकको हिमपात हो ।
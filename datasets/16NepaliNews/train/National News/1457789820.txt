
﻿कृष्ण धराबासी
याम सिटौला, प्रदिप ढकाल, कृष्ण भण्डारी र कृष्ण श्रेष्ठहरुले काठमाडौंमै बारम्बार फोन, स्काइप र फेसबुक मार्फत अमेरिका आउँदा साथमा झोला फिल्म लिएर सिधै भर्जिनिया आउनु, त्यसलाई यहाँ प्रदर्शन गर्नुपर्छ भनेर भनिरहेका थिए । उनीहरुको यो भलो विचारलाई मैले खुशीले स्वीकार गरेको थिएँ, अनि यावदसँग सल्लाह गरी झोलाभित्र ‘झोला’ को सी.डी हालेर म काठमाडौंबाट उडेको थिएँ ।
कृष्ण धराबासी
एयरपोर्टमै साथीहरु लिन पुगेका थिए । त्यहाँबाट सिधै मलाई यामजीको कोठामा पुर्‍याइएको थियो । पूर्व सल्लाह अनुसार आर्लिङ्गटन लाइब्रेरीमा अमेरिकामै पहिलो प्रदर्शनीको उद्घाटनको तयारी भइसकेको थियो । आर्लिङ्गटन पछि फेयरफ्याक्समा अर्को प्रर्दशनीको तयारी हुँदैथियो, पर्शुराम भण्डारी, प्रदिप ढकाल र कृष्ण भण्डारीहरुकेा सक्रियतामा । मभने कहिले आर्लिङ्गटन, कहिले हरन्डनको पाहुना भइरहेको थिएँ ।
यसै बीचमा काठमाडौंबाट यादवले फोन गरेर भने – ‘ न्यूयोर्कभन्दा माथि एउटा बर्ड कलेज छ रे । त्यहाँ मेरी एक परिचित बहिनी छन् अनुस्का श्रेष्ठ । उनीहरु त्यो कलेजमा फिल्म हेर्न मन गरिरहेका छन् । आउने जाने खर्चको व्यवस्था कलेजले गर्छ रे । केही पैसा पनि दिन्छ होला । उनीहरुले सम्पर्क गरे भने दाइले पुगिदिनु पर्छ होला ।’
मेरो लागि अमेरिकाको प्रत्येक ठाउँ नयाँ थियो । पोहोर साल अमेरिका आउँदा सिधै अलाबामा गइयो । त्यही पाँच महिनाजति बसेर नेपालफर्केँ । त्यसपछि यो मेरो दोश्रो यात्रा थियो र यसपालि भर्जिनिया उत्रेको थिएँ । यहाँ त मलाई भाइहरुले सँगसँगै घुमाउदै थिए तर, त्यो नदेखेको ठाउँमा म एक्लै कसरी पुग्छु होला ? हुन पनि आजसम्म मैले लामो यात्रा एक्लै त्यति गरेकै छैन । कोही न कोही साथीको व्यवस्था गर्थेँ नै । सायद लामो एक्लो यात्रा यसैपालिको थियो नेपालबाट आउँदाको । तर अब अमेरिका आइसकेपछि यात्रा गर्न डराउनु वा यात्रामा साथी खोज्नु दुबै मूर्ख कुरा हुन् जस्तो लाग्यो । यहाँ कसैलाई पनि आफ्नो काम बाहेक अरुसँग डुल्ने फुर्सद हुन्न । त्यसरी सम्भव पनि छैन । समय र खर्च दुबै अत्यन्त महँगा छन् यहाँ । त्यसैले सोचेँ – ‘जे होला, बोलाए भने जानु पर्ला ।’ अनि यादवलाई भनेँ – ‘हुन्छ भाइ । सबै कुराको व्यवस्था गरे भने म पुग्ने कोशिश गरुँला ।’
सायद यादवले अनुस्कालाई मेरो कुरा भनेछन् होला । त्यसको दुई दिन पछि उनको फोन आयो । सानी बच्चीको जस्तो आवाज थियो । उनले यादवसँग भएको कुरा गर्दै फिल्मको लागि मलाई अनुरोध गरिन् । मैले भनेँ -‘सबैकुरा यादवसँग भएकै होला । सबै व्यवस्था मिलाउनु हुन्छ भने म आउँछु ।’
त्यसपछि निकैपल्ट फोन र इमेलमा कुराहरु भए । अनि म उनीहरुको समय अनुसार विहान ६ बजेको प्लेनमा डीसीबाट न्यूयोर्कतिर उडेँ । पौने दुइघण्टा जतिमा प्लेनन न्यूयोर्क उत्रियो । अरु एयसपोर्टमा त सुरुङ्ग जस्तोबाट प्लेनमा पस्ने र निस्किने व्यवस्था थियो । यहाँ त हाम्रै देशको जस्तो सिंढीबाट चढ्नु ओर्लिनु पर्ने रहेछ ।
जहाँजहाँ बोलाए पनि एयरपोर्टमा लिन आउँदा यात्रुलाई सजिलो हुने । मैले पनि एयरपोर्टमा लिन आउलान कि भनेर सोधेको थिएँ तर उताबाट अनुस्काले भनेकी थिइन्, – न्यूयोर्कसम्म प्लेनमा आउनु होला टिकट पठाइदिन्छौँ । त्यहाँबाट ट्याक्सीमा मेट्रो स्टेशनसम्म जानु होला । अनि मेट्रोबाट रिनेफिलसम्म ट्रेनमा आउनुहोला । त्यहाँसम्म आउन डेढ घण्टा लाग्छ । रेलबाट उत्रेपछि त्यहाँ ट्याक्सी पर्खिरहेको हुन्छ । त्यसले तपाइलाई कलेजसम्म ल्याइदिन्छ । उनको यो कुरा मलाई निकै झञ्झटिलो र अप्ठेरो लागेको थियो । एक मनले त आ …….. नजाँऊ जस्तो पनि भएको थियो तर पछि सोचेँ – ‘यात्रा नगरी त कहाँ हुन्छ र । पछिपछि पनि त कहाँकहाँ पुग्नु पर्ने हुन्छ । जानु पर्छ । अनुभव त हुन्छ ।’ र म हिंडेको थिएँ ।
दिइएको निर्देशन अनुसार नै बाहिर निस्केँ । ढोकामै ट्याक्सीहरु लस्करै थिए । पालोमा बसिरहेको सबैभन्दा अघिल्लो ट्याक्सीमा बसेँ । ट्याक्सी भन्नु मात्रै, त्यो त ठूलो जीप थियो । हुन पनि चारपाँच जना मानिस र सरसामान नै अट्ने त हुनै पर्ने हो । मेरो त एउटा सानो झोला र सानो शरीर थियो । त्यसै हराउने । एयरपोर्टबाट मेट्रो स्टेशनसम्म पुग्न झण्डै आधाघण्टा समय लाग्ने रहेछ । बाटोमा चालकसँग कुरा गर्दै गएँ । ऊ रमाइलो थियो । कुरा सुन्दा निकै ज्ञानी जस्तो पनि लाग्यो । ऊ नेपाल नगएको भए पनि नेपालको बारेमा अलिअलि सुनेको रहेछ । त्यसले सगरमाथाको बारेमा र लुम्विनीको बारेमा एकछिन् कुरा गर्‍यो । यसको कुराले मलाई पनि रमाइलो लाग्यो । यति टाढाको एउटा ट्याक्सी ड्राइभरले पनि हाम्रो देशको बारेमा केहि कुरा गरिरहेको थियो । पुग्ने बेलामा मैले उसलाई भने – ‘ म त एकदम नै नयाँ मान्छे हो । यहाँको सामान्य कुरा पनि थाहा छैन । रिनेफिल जानु छ । कसरी मेट्रो चढ्ने हो । तिमी मलाई भित्रसम्म पुर्‍याइदिन्छौ ?’ उसले भन्यो -‘म भित्रसम्म जान त सक्दिन तर तिमीलाई ठिक ठाउँमा पुग्ने बाटो देखाउन सक्छु ।
साठी रुपैँया तिरेर ट्याक्सीबाट उत्रेँ । उसले मलाई ट्याक्सीबाटै औँलाले देखाउँदै भन्यो-‘त्यहाँबाट तल जानु । एम ट्र्याकमा गएर टिकेट काट्नु । बाँकी त्यही थाहा हुन्छ । ‘ उसले भने झैँ बिजुलीको बगुवा सिंढीमा उभिँदै तल पुगेँ । तल त एउटा ठूलो सहर नै थियो । हजारौं मानिसहरु यता र उता कुदिरहेका थिए । मुसाको दुलो जस्तो चाल्ने ढोकाहरु जाताततै । कता छिर्ने कता । केही मानिसहरुलाई सोधिहेरेँ । कसैले पनि ठीक बताउन सकेनन् । झल्यास्स सम्झेँ यो त्यही स्टेशन हो जहाँ केही बर्ष अघि सन्जीब र अर्चना पनि हराएका थिए । यो सम्झे पछि त झन् एकपल्ट जीउ थरथराए जस्तो लाग्यो । पहिलो त मैले टिकट काट्ने ठाउँ नै पत्ता लगाउन सकिने । तीन चार फन्को घुमिसके पछि एउटी महिलाले मलाइ डोहोर्‍याउँदै एम ट्र्याकमा पुर्‍याइ दिइन् । तिनी मेरो धन्यवाद समेत राम्ररी नपर्खी हिंडिहालिन् । एकछिन लस्करमा उभिए पछि मेरो पालो आयो । म सरासर काउण्टरमा पुगेँ । भित्रको मान्छेले अनुहार बिगार्दै ‘किन छिटोछिटो आएको पछाडि सर्’ भन्यो । म एकछिन अलमल्ल भएँ । त्यसले फेरि अलिक ठूलो स्वरमा ‘गो ब्याकअप’ भन्यो । म पछि सरेर उभिएँ । एकछिन उभिए पछि फेरि बोलायो । मैले कुरो नबुझेर सोधेँ । उसले भन्यो -‘काउण्टरमा यसरी सरासर आउनु हुँदैन । अलिक पर एकछिन पर्खिएर सोधेर मात्र आउनु पर्छ ।’ मैले नजानेको कुरा थियो त्यो । पछि मैले बुझेँ – काउण्टरमा गोली हानेर लुट्ने चलन छ अमेरिकामा । त्यसैले त्यो मानिसलाई काउण्टरको मान्छेले राम्ररी देख्ने मौका पाउनु पर्ने रहेछ सम्भवत्ः ।
मैले आफ्नो परिचय पत्र दिएर रिनेफिलको टिकट मागे पछि त्यसले एकछिन कम्प्युटरमा हेरेर मलाई सोध्यो -”तिमीले टिकट रिजर्ब गरेको छ ?” मैले गरेकै थिएन । छैन भनेँ । अनि उसले बाउन्न डलर लिएर एउटा टिकट दियो र अलिक परको ट्याकबोर्डमा गएर आफ्नो रेलको समय र ट्रयाक खोजेर जानु भन्यो । उसले भनेको ट्रयाकबोर्डको छेउमा उभिएर ट्रयाक हेरेँ । म चढ्ने रेलको ट्रयाकमा फेल लेखेको थियो । छेउछाउकालाई सोधेको, उनीहरुले पनि थाहा छैन भने । विहानको १०:२० मा ट्रेन हिंडिसक्नु पर्नेछ । दश बजिसक्यो ट्रयाक फेल देखाउँछ । अलिक पर एउटा पुलिस बुथ देखेँ । २/३ जना पुलिस थिए । एउटाले एउटा ठूलो कुकुर पनि डोहोर्‍याइरहेको थियो । बिस्तारै तिनीहरुको छेउमा गएर आफ्नो टिकट देखाएर भनेँ- ‘मेरो ट्रेनको ट्रयाक फेल भन्छ । कता जाने हो, थाहा पाउन सकिएन । त्यो प्रहरीले पनि हामीलाई पनि थाहा हुँदैन, त्यहिँ गएर पर्खिनु’ भन्यो । कतैबाट सहि सूचना नपाएर म मनमनै अलिक आत्तिन पनि लागेको थिएँ । तैपनि त्यही ट्रयाकबोर्डको तल गएर उभिएँ । दश मिनेट जति त्यहाँ उभिएपछि परबाट त्यहि पुलिस मलाई खोज्दै आएछ । इसाराले बोलाएर लग्यो र मानिसहरुको लस्करमा उभ्याएर भन्यो -‘तिमी यहीँ बस । तिम्रो रेलतिर जाने बाटो यहि हो ।’ त्यसले फेरि एकपल्ट मेरो टिकट हेरेर विश्वास गराउँदै भन्यो ।
त्यस प्रहरी प्रति म आभारी भएँ । त्यत्रो भीडमा पनि त्यसले मेरो गन्तव्य बारे ठम्याइरहेको रहेछ । खोजेर ल्याएर पनि मलाई रेलमा चढायो । कति सहयोगी र असल यहाँका कर्मचारीहरु पनि । मैले आफ्नो देशलाई सम्झेँ । मेरो देशका प्रहरी पनि यस्तै सहयोगी हुन सके कति राम्रो हुन्थ्यो होला । उसले एकपल्ट मलाई थाहा हुन्न भनेकै थियो । पछि रेलको ट्रयाक फेल भएको जानकारी तिनीहरुलाई भएछ होला । सायद माइकमा पनि भनियो होला । मैले माइक सुनिन पनि कि । मलाई एकोहोरे ट्रयाकबोर्डमा हेरेको देखेर ऊ आएथ्यो होला । जे होस् उसले व्यक्ति मलाई भन्दा पनि आफ्नो जागीरको इज्जत गरेको थियो ।
लस्करको पछिपछि त्यहाँबाट पनि अझै एक तला मुनि गइयो । त्यहाँ रेल उभिएको थियो । पसेर एउटा सिटमा बसेँ । मानिस त्यति धेरै थिएनन् । मेरो छेउको सिट खाली थियो । कोहि आएर बसिदिए पनि त्योसंग कुरा गर्दै जानुहुन्थ्यो । म कहाँ उत्रने हो भन्ने पनि थाहा हुने थियो -सोच्दै थिएँ । नभन्दै एउटा मोटोमोटो र अग्लो मानिस छेऊमा आएर मेरो अनुमति लिएर बस्यो । सामान्य औपचारिकता पूरा भयो । ऊसंग मैले लामो कुरा के नै गर्नु थियो र । ‘तपाइँको पहाड कहाँ हो ? के थरी हो ? मावली के थरी ? ससुराली के थरी ? कति पढेको ? जागीर के मा ? केटाकेटी कति जना ?’ यी केही सोध्ने कुरा आएन । भनेँ – ‘मलाई रिनेफिल जानु छ । थाहा छैन कहाँ ओर्लिनु पर्छ ? तपाईँ मेरो मद्धत गर्न सक्नु हुन्छ ?’ उसले खुशी हुँदै भन्यो -‘ओ स्योर । म पनि त्यही उत्रिने हो । यहाँबाट अब डेढ घण्टासम्म आनन्दले बस । म संगै उत्रे हुन्छ ।’
उसले कति सरल र मिठो भाषामा भन्यो । खुशी लाग्यो । धन्यवाद भनेँ । ऊ आफ्नो ल्यापटप खोलेर काम गर्न थाल्यो । सायद ऊ त्यहीबाट अफिसको काम गरिरहेको थियो । रेल भित्र अधिकँाश मानिसहरु आ-आफ्ना ल्यापटपमा व्यस्त थिए । मसंग पनि ल्यापटप थियो । निकालेर काम गरेको भए त मैले पनि हुने तर किनकिन झ्यालबाट बाहिर हेर्नै आनन्द लागिरहेको थियो ।
बाहिर झ्यालतिर हेर्दाहेर्दै अघि कतिबेला निदाएछु । एकाएक त्यो भलो मान्छेले कोट्याएर उठायो । ‘अब उत्रने ठाउँ आयो’ भन्दा पो झस्किएर ब्यूझेँ । बिस्तारै रेल रोकियो एउटा गाउँ जस्तोमा । हड्सन नदीको किनारामा थियो यो ठाउँ । रेलबाट उत्रन तल जमीनमा प्लास्टिकका टुल राखिएको थियो, जसमा टेकेर बिस्तारै उत्रनु पथ्र्यो । रेलकै कर्मचारीले सहारा दिएर ओराल्दा रहेछन् ।
म बिस्तारै काठको अग्लो सिंढी चढ्दै माथि उक्लेँ । रेलबाट ओर्लिएपछि अब के होला । कोही आएका छन् छैनन्? केही गरि फोन लागेन भने के होला भन्ने सोच्दै माथि निस्केँ । गेटैमा एउटा अग्लो र मोटो मानिसले मलाई देख्दासाथ -‘ आर यु कृष्ण ?’ भनेर सोध्यो । मैले -‘यस्’ भने पछि स्वागत गर्दै लगेर ट्याक्सीमा राख्यो । मलाई अचच्म लागेको थियो -यसले मलाई कसरी चिन्यो होला ? पछि मैले उसलाई सोधेँ । भन्यो -‘मैले तिम्रो टोपी हेरेर बोलाएको । यस्तो यता कसैले पनि लगाउँदैनन् । एकदम नै नयाँ देखेर सोधेँ ।’
हुन पनि मैले शिरमा टोपी, गलामा मफ्लर, जीउमा बाक्लो ज्याकेट, एकपाखे नेपाली झोला जसमा बाहिरपटि्ट नेपाली झण्डाको बुट्टा थियो । म होचो मान्छे, झन् होचो देखिएको थिएँ होला । जसले देखे पनि त्यो भीडमा अलग्गै देखिन्थे कि । ट्याक्सीवाला संग कुरा गर्दै जाने मन त थियो तर उसको उच्चारण एकदम नै नबुझिने जस्तो । सायद त्यो पनि नअङ्ग्रेजी अरु नै भाषी थियो होला ।
साँझ पर्नु अघि नै कलेजमा पुगियो । विद्यार्थीहरु मलाई पर्खिएर बसिरहेका थिए । म पुगेपछि परिचय भयो । भोकै थिएँ, उनीहरुले भारतीय खानेकुरा मगाएका रहेछन् । खाने काम सकियो । नेपाली भन्दा विदेशी विद्यार्थिहरुकै संख्या थियो त्यहाँ । एउटा कक्षा कोठामा प्रोजेक्टरको माध्यमबाट फिल्म प्रदर्शन भयो । फिल्म सकिएपछि विद्यार्थीहरुसंग प्रश्नोत्तर कार्यक्रम भयो । दक्षिण एशियामा महिलाको स्थिति बारे परिचर्चाहरु भए । सतिप्रथाको बारेमा विद्यार्थीहरुमा बढी जिज्ञासा थियो । उनीहरु मध्ये केहीले यसै विषयमा लेख्ने विचार पनि सुनाए ।
कार्यक्रम सकिएपछि केहीबेर अनुस्का, इभा श्रेष्ठ, प्रनेश पाण्डे र सुधाकर बरालसंग कलेजको परिसरको भ्रमण गरियो । एकदम नै शान्त र एकान्त ठाउँमा थियो यो कलेज । सहरबाट निकै टाढा, जंगल र नदीको किनारामा थियो । पढ्नको लागि खुबै राम्रो वातावरण छ भन्थे उनीहरु । पुग्नु अघि कहाँ हो कहाँ जस्तो लागे पनि पुगिसके पछि भने मलाई रमाइलो भएको थियो । नेपाली विद्याथर्ीेहरु पनि कति मेहनती र भलाद्मी जस्तो लाग्यो । उहाँ देखि मलाई झिकाएर यिनीहरुले फिल्म हेरेका थिए र त्यसको सम्पूर्ण खर्च कलेजले व्यहोरेको थियो । यहाँका कलेजहरुले विभिन्न सँस्कृतिका विद्यार्थिहरुका साँस्कृतिक गतिविधिका लागि हरेक वर्षबजेट छुट्याएको हुँदोरहेछ । त्यही बजेट भित्रबाट यसपालि उनीहरुले यो ‘झोला’ फिल्म हेरेका रहेछन् ।
कलेजमा विद्यार्थी बाहेक अरुको लागि बस्ने व्यवस्था नभएकोले कलेजभन्दा निकै टाढा उनीहरुले मेरो लागि होटलको बन्दोबस्त गरेका रहेछन् । अघि लिएर आउने ट्याक्सीले नै आठ बजेतिर मलाई होटलमा पुर्‍यायो र फेरि भोलि बिहान सात पन्ध्र बजे आइपुग्ने गरि विदा भयो । विद्यार्थीहरुले उनीहरुको अवस्था अनुसार स्वागत तथा विदाइ गरेका थिए । म खुशी नै थिएँ । अब र्फकन त मलाई कुनै समस्या थिएन । तर हिजो मेरो अज्ञानताले गर्दा ५२ डलर घाटामा परेछु । त्यो काउण्टरवालाले कम्प्युटरमा हेरेर मलाई सोधेको त थियो -‘टिकट रिजर्व गरेको छ ?’ भनरे । मैले नै छैन भने ।
रेलमा टिकट काटेदेखि भरेसम्म अलमलिएको कुरा गर्दा अनुष्काले &#2349

﻿
१६ मंसिर, काठमाडौं । उचित मुआव्जा नपाएको भन्दै बुढीगण्डकी जलबिद्युत आयोजना सरोकार समितिले गोरखाको घ्याल्चोकस्थित आयोजनाको कार्यालयमा तालाबन्दी गर्ने क्रममा प्रहरीले हस्तक्षेप गरेको छ ।
तालाबन्दी गर्न आएको समूह र प्रहरीबीच झडप हुँदा प्रहरी र स्थानीय गरी एक दर्जनभन्दा बढी घाइते भएका छन् । आक्रोशित स्थानीयहरु आयोजनाको कार्यालय तोडफोडमा उत्रिएपछि प्रहरीले हवाइ फायरका साथै केहि सेल अश्रुग्यास प्रहार गरेको घ्याल्चोकका स्थानीय भीम श्रेष्ठले जानकारी दिए।
आक्रोसित स्थानीयले कार्यालयमा तोडफोड गर्नुका साथै कुर्सी तथा झ्यालढोकाका सिसाहरु फुटाएका छन् ।

सरोकार समिति आहृवान अनुसार आज गोरखा र धादिङका २७ गाविसका १ हजारभन्दा बढी स्थानीयहरु आयोजनाको कार्यालयमा उपस्थित थिए ।
सरोकार समितिले सरकारले निर्धारण गरेको मुआब्जा बितरण बैज्ञानिक नभएको र उचित मुआब्जाको व्यवस्था नभएसम्म आन्दोलन जारी राख्ने जनाएको छ । उनीहरुले सरकारले मुआव्जा बितरणको निर्णय पुनर्बिचार नगरेसम्म मुआब्जा वापतको रकम नबुझ्न सरोकारवाला सबैमा आहृवान गरेका छन् ।
तस्वीरहरूः भीम श्रेष्ठ
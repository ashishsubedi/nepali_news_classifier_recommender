
﻿
७ माघ, काठमाडौं । मुलुकको समसामयीक राजनीतिक परिस्थिति अनुसार रणनीति बनाउने उद्देश्यले चुरे भावर राष्ट्रिय एकता पार्टी नेपालले माघ दोस्रो साता राष्ट्रिय कार्यकर्ता भेला सर्लाही जिल्लामा गर्ने भएको छ ।
चुरे भावर पार्टीका अध्यक्ष बद्रीप्रसाद न्यौपानेले बिहीबार विज्ञप्ति जारी गरेर राष्ट्रिय कार्यकर्ता भेला माघको १६ र १७ गते सर्लाहीको हरिवनमा गर्ने निर्णय भएको जानकारी दिएका हुन् ।
भेलामा करिव पाँच सय प्रतिनिधिको सहभागिता रहने र प्रत्येक जिल्लाबाट चुरे भावर शान्ति सेना सहभागी गराउने चुरे भावरले जानकारी दिएको छ ।
यसअघि पुस २५ र २६ गते तय भएको भेला विशेष कारण देखाउँदै स्थगित गरिएको थियो । भेलाको सम्पूर्ण तयारी पूरा भएको अध्यक्ष न्यौपानेले बताए ।
चुरे भावर क्षेत्रलाई समेटेर संघीय प्रदेशको सीमाङ्कन बनाउन विगतमा सरकारसँग भएको ९ बुँदे सम्झौता कार्यान्वयनका लागि चुरे भावर राष्ट्रिय एकता पार्टी नेपालले आन्दोलन गर्दै आएको छ ।

﻿राजविराज, १७ चैत्र । संघीय समाजवादी फोरम, नेपाल सलहेश क्षेत्रको सोमवार सम्पन्न प्रथम पूर्ण बैठकले विभिन्न महत्वपूर्ण निर्णय गरेको छ ।
सलहेस क्षेत्र इन्चार्ज शैलेन्द्रप्रसाद साहको अध्यक्षतामा चैत्र १५ गते सम्पन्न सिरहा जिल्लाको चोहर्वामा सम्पन्न बैठकले प्रतिगमनको विरुद्ध सुरु भएको शान्तिपूर्ण आन्दोलनमा सरकारको तर्फबाट अत्यधिक बल प्रयोग गर्दा सप्तरी, सिरहा लगायत तराई÷मधेश र थरुहटका अन्य जिल्लाहरुमा गरी करिब पाँच दर्जन मधेशी सपुतले सहादत दिएका सहिदहरुप्रति भावपूर्ण श्रद्धाञ्जली अर्पण गरेको छ । बैठकले वर्तमान आन्दोलनमा राज्य आतंकद्वारा मृतक ब्यक्तिहरुलाई अविलम्ब सहिद घोषणा गरी सहिद परिवारलाई उचित क्षतिपूर्ति उपलब्ध गराउन माग गरेको छ । अड्डभड्ड र घाइते भएका सम्पूर्ण योद्धाहरुको शिघ्र स्वास्थ्य लाभको कामना गर्दै सम्पूर्ण घाइतेको उपचार खर्च तथा गिरफ्तार ब्यक्तिहरुको रिहा र झुठा मुद्दाहरुको खारेजी गर्न सरकारसँग माग गरेको छ ।
बैठकद्वारा सलहेस क्षेत्रीय समितिका सचिवमा सप्तरीका शम्भु झालाई चयन गरिएको छ । साथै शैलेन्द्रप्रसाद साह इन्चार्ज रहने गरी सदस्यहरुमा अनिरुद्ध प्रसाद सिंह, मनोरञ्जन गोइत, विनोद चौधरी, मो. खालिद सिद्धिकी, सूर्यनाथ यादव, शम्भु झा, शोभादेवी मण्डल र विशेश्वर यादव सम्मिलित ९ सदस्यीय सचिवालय गठन गरिएको छ ।
बैठकले सप्तरी तथा सिरहा जिल्ला कार्यसमितिलाई संगठन विस्तार लगायत केन्द्रीय परिपत्रहरुको कार्यान्वयन गर्नुकासाथै जिल्ला अधिवेशन समयमा सम्पन्न गर्न निर्देशन दिएको छ । सलहेश क्षेत्रका सदस्य सुखराम यादवलाई बिना कारण सप्तरी प्रहरीले मिति २०७२÷१२÷१४ गते पक्राउ गरी बदनियतपूर्ण तरिकाले विभिन्न यातना दिएको घटनाप्रति बैठकले खेद ब्यक्त गर्दै आइन्दा यस्तो कार्य नदोहो¥याउन समेत सचेत गराएको छ ।
सो बैठकले सप्तरी र सिरहा जिल्लाका सबै पहिचानवादी आन्दोलनकारी शक्तिहरुलाई वृहत संघीय गठबन्धनमा आबद्ध भई जारी आन्दोलनमा सक्रिय सहभागिता जनाउन अपिल गरेको छ । आमहड्ताल स्थगित भएको लामो समय बित्दा पनि सप्तरी तथा सिरहामा पेट्रोलियम पदार्थको सहज आपूर्ति हुन नसकिरहेकोले कालोबजारी बढ्दै गएको हुँदा अबिलम्ब सहज आपूर्तिको ब्यवस्था मिलाउन स्थानीय प्रशासनसँग माग गरेको छ । पूर्ण बैठकमा पार्टीका केन्द्रीय कोषाध्यक्ष विजयकुमार यादव, केन्द्रीय सदस्यहरु, केन्द्रीय परिषद सदस्यहरु, जिल्ला अध्यक्षहरु, सांसदहरुलगायत सलहेश क्षेत्रका ३१ जना सदस्यहरुको सहभागिता रहेको ईञ्चार्ज साहद्वारा जारी प्रेस विज्ञप्तिमा उल्लेख छ ।
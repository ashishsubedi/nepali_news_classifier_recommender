
﻿काठमाडौं-प्रधानमन्त्री केपी ओलीले सत्ता साझेदार नेकपा माओवादी केन्द्रले सरकार छाडेपछि रिक्त भएका मन्त्रालयको जिम्मेवारी बाँडफाँट गरेका छन् । माओवादी केन्द्रका आठ मन्त्रीले सामूहिक राजीनामा दिएपछि प्रधानमन्त्रीले भएका मन्त्रीलाई थप जिम्मेवारी दिएको उनका राजनीतिक सल्लाहकार विष्णु रिमालले जानकारी दिए ।
प्रधानमन्त्री ओलीले संविधानको धारा २९८ बमोजिम आफूसहित अन्य मन्त्रीलाई थप कार्यभार दिएका हुन् । थप जिम्मेवारी दिइएको पत्र बुधबारै राष्ट्रपति कार्यालय पठाइएको छ । थप जिम्मेवारीअनुसार प्रधानमन्त्री तथा सहरी विकासमन्त्रीको जिम्मेवारी सम्हालेका प्रधानमन्त्री ओलीले सामान्य प्रशासन मन्त्रालयको जिम्मेवारी पनि दिएका छन् ।
उपप्रधानमन्त्री एवं भौतिक पूर्वाधार तथा यातायातमन्त्री रहेका विजयकुमार गच्छदारलाई वन तथा भूसंरक्षण, रक्षामन्त्री भीमबहादुर रावललाई गृह, अर्थमन्त्री विष्णुप्रसाद पौडेललाई ऊर्जा, श्रम तथा रोजगारमन्त्रीलाई आपूर्ति मन्त्रालयको जिम्मेवारी थपिएको छ ।
त्यसैगरी, कानुन, न्याय तथा संसदीय मामिलामन्त्री अग्निप्रसाद खरेललाई शिक्षा, भूमिसुधार तथा व्यवस्थामन्त्री रामकुमार सुब्बालाई सिँचाइ र पशुपक्षी विकासमन्त्री शान्ता मानवीलाई कृषि विकास मन्त्रालयको जिम्मेवारी थपिएको छ ।
यसअघि माओवादी केन्द्रकातर्फबाट उपप्रधानमन्त्री र ऊर्जा मन्त्रालयको जिम्मेवारीसहित टोपबहादुर रायमाझीको नेतृत्वमा रेखा शर्मा सामान्य प्रशासन, अग्निप्रसाद सापकोटा वन तथा भू –संरक्षण, शक्तिबहादुर बस्नेत गृह, गणेशमान पुन आपूर्ति, गिरिराजमणि पोखरेल शिक्षा, उमेश यादव सिँचाइ र हरिबोल गजुरेल कृषिमन्त्री थिए ।
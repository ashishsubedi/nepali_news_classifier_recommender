
﻿२६ पुस, काठमाडौं । डा. गोविन्द केसीले फेरि अनसन बस्ने चेतावनी दिइरहेका बेला शिक्षामन्त्री गिरिराजमणि पोखरेलले सरकारको हातखुट्टा बाँध्ने किसिमको सम्झौता आफूलाई स्वीकार्य नहुने बताएका छन् ।
डा. केसीले मेडिकल क्षेत्रको सुधारका लागि अनसन सुरु गर्नुभन्दा पहिल्यैदेखि आफूले सुधारको पहल थालिसकेको मन्त्री पोखरेलले अनलाइनखबरलाई बताए ।
डा. केसीलाई हालै आफूले भेट गरेको र प्रधानमन्त्री केपी ओलीसँग पनि डा. केसीको भेट भइसकेको जानकारी दिँदै मन्त्री पोखरेलले केसीका कतिपय माग सकारात्मक रहेको बताए ।
सरकारलाई डा. केसीले दिएको अनशनको चेतावनी र मेडिकल क्षेत्रको सुधारका विषयमा सरकारले गरिरहेको प्रयासबारे अनलाइनखबरले मन्त्री पोखरेलसँग गरेको कुराकानी :
डा. गोविन्द केसीले फेरि अनसन बस्ने चेतावनी दिनुभएको छ नि ? सरकारले यसबारे के सोच्दैछ ?
डा. गोविन्द केसीसँग मैले दुई-तीनपटक भेटघाट गरिसकेको छु । पछिल्लोपटक उहाँले केही अघि भेट्न खोज्नुभएको थियो । तर, बुबा बित्नुभएकाले म फर्किएर आएर मिलाउँछु भनेको थिएँ ।
म तराई मधेसका २२ जिल्लामा एलएलसीको तयारीको अभियानमा रहेका बेला उहाँको वक्तव्य आएछ । काठमाडौं आए लगत्तै भेटेँ । डा. केेसी र प्रधानमन्त्रीको भेटघाट भएको छ । र, उहाँले केही समय आफ्नो घोषित कार्यक्रम पछि पार्नुभएको छ ।
डा. केसीका मागलाई कसरी लिनुहुन्छ ?
पहिलो कुरा, नेपालमा चिकित्सा शिक्षालाई गुणात्मक ढंगले अगाडि बढाउनुपर्छ भन्ने उहाँको सतप्रयासलाई मैले सकारात्मकरुपमा लिएको छ । यस्तै सोच राख्ने बढाउनुपर्छ भन्ने अरु धेरै व्यक्ति पनि हुनुहुन्छ । अरुको भूमिका ओझेल नपरोस् भन्ने म चाहन्छु ।
म मन्त्री भएपछि पहिलोपटक एमबीबीएस भर्नाबाट काम सुरु गरिसकेको छु । मेरिटका आधारमा भर्ना गर्ने, काठमाडौंभित्र ३५ लाख र बाहिर १० प्रतिशतसम्म बढाउन सकिने र किस्तावन्दीमा लिनुपर्ने भन्ने निर्णय कार्यान्वयन गरेको छु ।
म शिक्षा मन्त्रालयमा आउनु अगाडि नै चिकित्सा शिक्षाको गुण निर्धारणसम्वन्धी चिकित्सा शिक्षा आयोग बनेको थियो । म आउँदा त्यो विवादको बीचमा थियो ।
मैले सबैको कुरा सुनेँ र, कार्यदल बनाएर विधेयकको मस्यौदा गर्ने र संसदबाट पास भएपछि आयोग बनाउने वा गठन आदेशमा आयोग बनाउने दुई विकल्प रहेछन् । कतिपय त्यसबेला नसमेटिएका र कतिपय म आफैंलाई पनि लागेका विषयमा छलफल गर्नुपर्ने नीतिगत कुराहरु देखेर म आयोगको तयारी छु । वार्ता र सम्वादबाट अघिल्लो सरकारको गठन आदेशमा टेक्दै केही दिनमा सबै पक्षको सहमतिमा चिकित्सा शिक्षा आयोग चाँडै गठन हुन्छ ।
डा. गोविन्द केसी
यो आयोग डा. केसीसँगको सहमति र माथेमा आयोगको प्रतिवेदनअनुसार नै बन्न लागेको हो ?
उहाँहरुले महत्वपूर्ण काम गर्नुभएको छ । त्यसलाई ध्यान दिँदै यो आन्दोलन उठ्नुअघि नै स्वाथ्यमन्त्री थिए । संसदमा नर्सिङ र एचएको मापदण्ड निर्धारणसम्वन्धी उपसमितिको संयोजक पनि थिएँ । त्यसबेला हामीले केही निर्देशन जारी गरेका थियौं । त्यसैले उहाँहरुको कुरालाई पनि ध्यान दिएर र नेपालका अरु आवश्यकता पनि छन् । चिकित्सा शिक्षामा पहिलो हात हाल्नुपर्ने क्षेत्र सरकार नै हो । नयाँ संविधानमा त हामीले मौलिक हकमै राखेका छौं । दोस्रो, समुदाय वा सहकारीले पनि चलाउन पाउँछन् । तेस्रो निजी क्षेत्रले पनि चलाउनुपर्छ र पाउनुपर्छ । मुख्य कुरा गुणस्तर हो । जसले चलाए पनि गुणस्तरमा सम्झौता गर्नुहुँदैन । उहाँहरुले सरकारको बारेमा केही सुझाव दिनुभएको छ । यसमा मेरो आफ्ना विषयहरु छन्, त्यसमा राम्रोसँग छलफल गरिदिओस् भन्ने चाहेको छु ।
चिकित्सा शिक्षासम्वन्धी ४१ वटा विधा छन् । त्यस्तो एउटा आयोग गठन गरेर सबैलाई व्यवस्थित गर्नुपर्छ भन्ने मलाई लाग्छ ।
मनमोहन कलेजसँग जोडिएर विधेयक आएको छ । मनमोहनको विषय पटक-पटक उठ्दै आएको छ । तर, टुङ्गएिको पनि छैन । डा. भोला रिजालहरुको पनि अर्को असन्तुष्टि देखिन्छ नि ?
निजी क्षेत्रबाट सञ्चालित सबैलाई मैले के अनुरोध गरेको छु भने जे निर्णय भएको छ, कार्यान्वयन गरिदिनुस् । म मन्त्रीका रुपमा निजी क्षेत्रको पनि अभिभावक हुँ । राज्यको मुलभूत नीतिलाई अगाडि बढाउनु त परम दायित्व हो । तर, अरुलाई पनि संरक्षण गर्नुपर्छ । मैले सबैको कुुरा सुन्ने व्यवस्था गर्छु । र अघि भनेको आयोगले उहाँहरुको कुरा पनि सुन्नुपर्छ ।
दोस्रो कुुरा, अहिले म जुन प्रतिष्ठान संसदमा आयो र फेरि विवाद सतहमा आएको छ । यहाँ दुई तीनवटा पक्षहरु छन् । एउटा प्रतिष्ठानको कुरा छ, अर्को हाम्रो मन्त्रालयबाट प्राविधिक शिक्षाको सन्दर्भमा काम गर्ने कार्यदल बनेको रहेछ, त्यसको काम रोक्नुपर्‍यो भन्ने छ । र, अर्को कमिसनको कुरा छ । मुख्य कुरा आयोग हो ।
मैले अहिले सोचेको के हो भने अहिले नै अधिकार सम्पन्न आयोग बनाउने । आयोगले नै विधेयकको तयारी पनि गर्छ र चिकित्सा शिक्षासम्वन्धी सबै मुद्दाहरुका बारेमा तत्कालीन रुपमा काम गर्दै जाओस् । संसदमा भएको विषयमा सरकारले केही बोल्न मिल्दैन । त्यसको आफ्नै प्रक्रिया छ । तर, जे काम गर्ने हो सहमतिमा गरौं भन्ने हुन्छ ।
चिकित्सा शिक्षाको सुधारका लागि काम गर्दा सरकारी र निजीले एकअर्कालाई सत्रूका रुपमा बुझ्नुहुँदैन भन्न खोज्नुभएको हो ?
खोप कजेल छ, उ पनि तयारीमा छ । सेमी सरकारी जस्तो तर सरकारी नै हुन् ।काठमाडौंमा सरकारले अर्को मेडिकल कलेज चलाउनुपर्‍यो भने नपाउने भन्ने नीति कहीँ हुन्छ र ? हामी सात प्रदेशमा गयौं । त्यस ठीक ढंगले जनशक्ति दिनुपर्छ । त्यसैले सरकारको हात खुट्टा बाँध्ने कुनै सम्झौता स्वीकार्य हुँदैन ।
हाम्रोजस्तो देशमा स्वास्थ्यमा पर्यटनको सम्भावना छ । मुस्ताङदेखि माथिल्लो भागमा राम्रो रिपोर्ट सेन्टरहरु खोल्ने हो भने औषत आयु १० वर्ष बढ्छ भनेर स्वास्थ्यमन्त्री हुँदा नै भनिएको थियो । त्यसैले गुणस्तरमा कुनै सम्झौता नगर्ने, अन्तराष्ट्रिय बजारलाई आधारित गरेर राम्रो विद्यार्थी उत्पादन गर्छौं भन्यो भने निजी क्षेत्रलाई नदिने ? दिनुपर्छ । नेपालको राजश्व बढ्ने कुरा हो । यत्ति हो कि गुणस्तरमा कुनै सम्झौता हुँदैन ।

काठमाडौंमा सरकारले अर्को मेडिकल कलेज चलाउनुपर्‍यो भने नपाउने भन्ने नीति कहीँ हुन्छ र ?

मैले यो बीचमा राम्रो प्रणाली कहाँ रहेछ भनेर पनि अध्ययन गरेको छु । त्यसैले बहसलाई सरकार भर्सेज निजी वा केही व्यक्तितिर नलैजाऔं र गुणस्तरमा केन्द्रित गरौं ।
डा. केसीको मागबारे प्रधानमन्त्री केपी ओलीको धारणा चाँहि के छ ?
प्रधानमन्त्रीले पनि आन्दोलन हुने अनि सम्झौता गर्ने तर, लागू नगर्ने भन्नेमा म जान्न भन्नुभएको छ । जे सही हो, त्यो गरौं । त्यसैले डा. गोविन्द केसी र उहाँहरुका साथीहरुले पनि बुझ्नुपर्छ । र, म चुनौती दिन चाहन्छु, नेपालमा पहिलोपटक चिकित्सा शिक्षामा मेरिट बेसमा भर्ना सुरु भएको छ । यो त उहाँहरुले भनेको आयोग बनाएर गर्दा पनि त हुन्थ्यो नि । तर, अहिले नै सुरु भइसक्यो ।
मेडिकल साइन्स पढ्ने विद्यार्थीहरुबाट ३५ लाखमात्रै लिने भनेर धेरै लिने खेल भइरहेको छ भन्छन् नि ?
यसमा कमीकमजोरी हुँदै नभएको होइन । तपाईले भनेको जस्तो ३५ लाख बुझाउने तर, पैसा धेरै लिने खेल पनि नभएको होइन । थुप्रै घटना र उजुरी छन् । तर, संक्रमणकालकै अवस्थामा रहेका छौं । तर, काम सुरु भइसक्यो, यसलाई हेरौं । अर्को वर्ष सुदृढ बनाऔं । र, उहाँहरुले पनि सहयोग गर्नुपर्छ ।
मनमोहन मेडिकल कलेजको विषयमा के भन्नुहुन्छ ?
यसबारे म अहिले केही बोल्दिँन । म सरकारमा छु र त्यो टेबल हुँदा म बुबाको श्रद्धाञ्जलीमा थिएँ । मैले आफ्नो कुरा प्रधानमन्त्रीलाई भनेको छु र यो जस्ता कयौं विषयमा राम्रो छलफल गरेर अघि बढ्नुपर्छ ।
म सरकारका अञ्चल र क्षेत्रीय अस्पताल निजीलाई दिनु हुँदैन भन्ने मत राख्ने व्यक्ति हुँ । स्वास्थ्य र विकास सहकारीबाट यो हल गर्नुपर्छ भनेर स्वास्थ्यमन्त्री हुँदा नै नयाँ मोडल पेश गरेको थिएँ । मैले संसदमा बुझाएको एचए र नर्सिङसम्वन्धी रिपोर्ट हेर्नु भयो भने मेरा मान्यताहरु तपाईले थाहा पाउनुहुन्छ ।

विश्व विद्यालयमा भागवण्डाका आधारमा, कोटाको आधारमा व्यक्तिहरु नियुक्त गर्ने थर्ड क्लासको कुरा हो

डा. केसीले विश्व विद्यालयहरुको नियुक्तिमा हुने भागवण्डा रोक्नुपर्छ भनेर उठाउनुभएको छ । र, सरकारले सम्झौता पनि गरेको छ । तर, कार्यान्वयन भएन । अब तपाईले के गर्नुहुन्छ ?
अहिले नेपालमा ९ वटा विश्व विद्यालय छन् । म आउँदा कांग्रेसले सबैतिर आफ्नो ढंगले भीसीहरु नियुक्त गरेर गएको थियो । मैले जे जति मानिसहरुलाई सम्मान गर्छु, तर विचारका हिसाबले त्यसबेला नै असफल बनाउन प्रतिवाद गर्नुपर्ने हो । त्यसकारण अब प्रक्रिया अगाडि बढिसकेको सन्दर्भमा म एक्लैले र एउटा मन्त्रीको मात्र पहलले अति राजनीतिकरणबाट मुक्त हुन सक्दैन ।
नेपालका प्रमुख राजनीतिक दलहरुको बीचमा साझा सहमति हुनुपर्छ । विश्व विद्यालयमा भागवण्डाका आधारमा, कोटाको आधारमा व्यक्तिहरु नियुक्त गर्ने थर्ड क्लासको कुरा हो । यसले हाम्रो शिक्षा जसरी जानु पर्ने हो जाँदैन ।
नयाँ संविधान अनुसार हाम्रो यात्रा अब समाजवादको हो । यसका लागि स्वाधिन र सम्वृद्ध राष्ट्र बनाउनुपर्छ । स्वाधीन र सम्वृद्ध राष्ट्र बनाउने सशक्त माध्यम शिक्षा हो । शिक्षा गुणस्तरमा आधारित हुनुपर्छ ।
शिक्षामा पाँच समस्या छन् । एक, पहुँचमा समस्या छ । दुई, गुणमा समस्या छ । तीन, अनुसन्धानमुलक छैन । चार, अन्तराष्ट्रिय समकक्षीको छैन र पाँचौं, यसले विकसित प्रविधिलाई आत्मसाथ गरेको छैन । यो पाँचवटा कुरालाई सम्बोधन गरेर नयाँ शिक्षा नीति बनाउने मेरो मिसन हो । गणतन्त्र, संघीयता, धर्म निरपेक्षता र समानुपातिक समावेशीको जुन राजनीतिक प्रणाली छ, यो सँग मेल खाने नयाँ शिक्षा नीति बनाउने मिसनमा छु । यो बहसको बीचबाट एकरुप समझदारी भयो भने एउटा प्रणाली बसाल्न सकिन्छ । यसमा हामीले जरादेखि नै नयाँ बहस गर्नुपर्छ ।
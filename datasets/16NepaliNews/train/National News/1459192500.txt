
﻿
१५ चैत, काठमाडौं । नेपालका लागि भारतीय राजदूत रणजीत रायले भारतले कुनै राजनीतिक समूहलाई सहयोग नगरेको दाबी गरेका छन् ।
पछिल्लो समय मधेस आन्दोलनकारीलाई सर्मथन गरेको आरोप छिमेकी मुलुक भारतमाथि लाग्दै आएको छ । तर, राजदूत रायले भने नेपालमा भारतले एक समूहलाई समर्थन गरेको भन्दै भ्रम रहेको भन्दै भनेका छन्, ‘हामी (भारत)सँग नेपालका लागि पोलिसी छ, कुनै समूहलाई होइन ।’
नेपाल र भारतबीच बहुआयामिक सम्वन्ध रहेको र त्यसमा बेलाबेला उतार चढाव आउने गरेको उनले बताए ।
आन्दोलनरत मधेसी दलहरुले उठाएको मुद्धाबारे सोधिएको प्रश्नमा भारतीय राजदूत रायले नेपालको संविधानमा भएको संशोधनको भारतले यसअघि नै स्वागत गरिसकेको बताए । तर, मधेसी सन्तुष्ट छैन नि भन्ने प्रश्नमा उनले भने, ‘सबै विषय वार्ता र सम्वादबाट समाधान हुन्छ ।’
नेपाल भारत सम्वन्धमा चीन फाक्टरबारे सोधिएको प्रश्नमा उनले बेइजिङले पनि नेपालमा राजनीतिक स्थिरता र विकास होस् भन्ने चाहेको बताएको इकोनोमिक्स टाइम्सले जनाएको छ ।
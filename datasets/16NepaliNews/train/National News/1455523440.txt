
﻿३ फागुन, काठमाडौं । नेपाल राष्ट्र बैंकका गभर्नर डा. चिरञ्जीबी नेपालले बैंकका कर्मचारीहरुको तलब तोक्न नहुने बताएका छन् । बैंकका कर्मचारीलाई निजामती कर्मचारीको भन्दा बढी तलब दिन नहुने सांसदहरुको मागलाई सम्बोधन गर्दै गभर्नर डा. नेपालले प्रतिस्पर्धी बजारमा तलब/भत्ता तोक्न नहुने बताए ।
‘तलबको स्केल तोक्दा प्रतिस्पर्धामा ह्रास आउँछ र कर्मचारीहरुमा कामै नगरी तलब मात्रै खाने प्रवृत्ति बढ्छ, त्यसैले प्रतिस्पर्धामा आधारित तलब दिएमात्रै त्यो दिगो हुन्छ,’ सोमबार व्यवस्थापिका सांसदको अर्थ समिति अन्तगर्ततको संसदीय उपसमितिमा बैंकिङ कसूर विधेयक २०७१ को धाराबाहक छलफलमा गभर्नर नेपालले भने ।
बैंकिङ कसूर ऐन-०६४ लाई विस्थापित गर्न बनेको बैंकिङ कसूल विधेयक-०७१ मा सांसदहरु प्रेम सुवाल, डिल्लीप्रसाद काफ्ले र अनुराधा थापामगरले बैंकका कर्मचारीलाई सरकारी कर्मचारीकोभन्दा बढी तलब दिन नहुने भन्ने संसोधन प्रस्ताब दर्ता गराएका थिए । गभर्नरले सोमबार उक्त प्रस्ताबको संस्थागत जवाफ दिएका हुन् ।
यो पनि पढ्नुहोस्- बैंकका अध्यक्ष र सञ्चालक नै सांसद भएपछि….
बढी तलब खानेले राज्यलाई कर पनि बढी नै तिर्ने भएकाले बैंकिङ क्षेत्रका कर्मचारीहरुको तलबमा अंकुश लगााउन नहुने उनको भनाई छ ।
‘प्रतिस्पर्धी क्षमताका आधारमा तलब दिने व्यवस्था नै संसारभर प्रचलनमा छ, तलब/भत्ता तोक्ने हो भने हामीहरु अहिलेको विश्वबाट धेरै टाढा र एक्लै बस्नुपर्ने हुन्छ,’ उनले भने ।
कर्मचारी प्रतिस्पर्धी नभएका कारण सरकारी बैंकको प्रफरमेन्स राम्रो नभको उनले बताए । सरकारी बैंक सुधार गर्नकै लागि मात्र सरकारले ७ अर्ब रुपैयाँभन्दा बढी खर्च गरिसकेको गभर्नरले बताए ।
बैंकिङ कसूरको दायरा फराकिलो बनाउन आवश्यक
छलफलमा गभर्नर डा. नेपालले बैंकिङ कसूरको दायरालाई फराकिलो बनाउनुदै लानु पर्ने आवश्यकता रहेको औल्याए । प्रविधिको पहलिो प्रभाव बैंकिङ क्षेत्रमा पर्ने भएकाले समयअनुसार यसलाई एडभान्स बनाउँदै लानु पर्ने उनको भनाई थियो ।
‘अहिलेको समय भनेको ग्लोबल भिलेजको समय हो, त्यसैले अमेरिकामा देखिएको समस्याले नेपालमा पनि असर पर्छ,’ उनले भने- ‘विश्व समहुदायबाट अलग्गिएर बस्न नसकिने भएकाले हामी अन्तराष्ट्रिय मापदण्ड अनुसार नै जानु पर्छ ।’
त्यसैगरी देशको अर्थतन्त्रको आकार बढे सँगसँगै अपराधका घटनाहरु पनि बढ्ने भएकाले बैंकिङ कसूर कडा बनाउनुपर्ने उनले बताए ।
‘०६४ मा यो ऐन बनाउँदा देशको अर्थतन्त्रको आकार ६ खर्बको थियो, अहिले अर्थतन्त्रको आकार बढेर २२ खर्ब पुगिसकेको छ, त्यसैले पुरानो ऐनमै रहेर काम गर्न सक्ने अवस्था छैन,’ उनले भने- ‘आगामी दिनमा बैंकिङ कसूर गर्न कसैले आँट नगरुन भनेर कडा बनाउन लागिएको हो ।’
उपसमितिका संयोजक सांसद शेरबहादुर तामाङले सांसदहरुले दिएको सुझावका आधारमा चाँडोभन्दा चाँडो अर्थ समितिमा प्रतिवेदन पेस गर्ने बताए । उपसमितिमा विज्ञ, प्राविधि, सरोकारवालाहरु ब्ोलाएर थप छलफल गर्ने पनि तामाङले जानकारी दिए ।
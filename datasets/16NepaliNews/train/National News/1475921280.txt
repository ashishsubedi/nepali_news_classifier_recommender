
﻿२२ असोज, झापा । दसैँ, तिहार र छठजस्ता चाडपर्व नजिकिँदै जाँदा समाजमा विभिन्न किसिमका आपराधिक क्रियाकलाप वृद्धि हुने गरेका छन् । झापा जिल्ला पनि यसबाट अछुतो छैन ।
झापाजस्तै भारतसँग सीमा जोडिएका ठाउँमा दशैंका बेला अपराधका घटना हुन सक्ने प्रहरीको विश्लेषण छ ।
संस्कृतिका नाममा रहेको ‘मदिरा सेवन’ आपराधिक क्रियाकलाप हुनु पछाडिको एउटा प्रमुख कारक बनेको छ । जसले झैंझगडा, चोरी, डकैती, लुटपाट, चन्दा आतङ्क जस्ता कार्यलाई समेत प्रश्रय दिइरहेको छ । अझ दसैँमा मानिसको अत्याधिक चाप हुने भएका कारण यो समयमा आपराधिक क्रियाकलाप बढ्ने प्रहरीको भनाइ छ ।
चाडपर्वको मुखमा बजारमा कालोबजारी, आर्थिक अनियमितता लगायतले समेत जरो गाड्ने गरेको छ । सम्बन्धित निकायले अनुगमन त गर्छ । तर, अनुगमन नाम मात्रमा सीमित हुन्छ । यति मात्र होइन, चाडपर्वको मुख भनेको अवैध सामग्री ओसारपसार गर्ने गिरोहका लागि पनि उत्तम अवसर हो ।
‘सबै मानिसहरु दसैँमा व्यस्त हुन्छन्’, झापाका प्रहरी प्रवक्ता हरिप्रसाद शर्मा भन्छन्, ‘यो समयलाई अवैध सामग्री ओसारपसार गर्ने गिरोहले अवसरको रुपमा लिँदै सामान भित्र्याउन खोज्छन् ।’
सीमामा अपराध
झापा नेपालको पूर्वी सीमावर्ती क्षेत्र हो । छिमेकी राष्ट्र भारतसँग जिल्लाका भूभागहरु जोडिएका छन् । काँकरभिट्टा नेपालकै एक प्रमुख नाका हो । जसले पश्चिम बंगालको दार्जिलिङ जिल्लालाई भेट्छ । त्यस्तै, भद्रपुर, झापा बजार (लसुना), केचना, खजुरगाछी लगायतको क्षेत्रले बिहार राज्यको किसनगञ्ज जिल्लालाई भेट्छ ।
काँकरभिट्टाको सीमावर्ती बजार पानीट्याङ्की हो भने भद्रपुर, झापा बजार र केचनाको क्रमशः गलगलिया, दिघलबैंक र कादोगाउँ सीमावर्ती बजार हो । खुला सीमाका कारण पनि आपराधिक क्रियाकलाप गर्नेहरुलाई सहज हुने गरेको प्रहरी बताउँछ ।
चाडपर्वमा सबै आ-आफ्नो घरमा व्यस्त हुँदा तस्कारहरु अवैध सामग्री भित्र्याउन तछाडमछाड गर्छन् । यही विषयलाई मध्यनजर गर्दै जिल्ला प्रहरी कार्यालय झापाले उच्च सुरक्षा सतर्कता अपनाएको छ ।
‘सीमा क्षेत्रमा हुने यस किसिमका आपराधिक क्रियाकलापलाई मध्यनजर गर्दै व्यापक प्रहरी परिचालन गरिएको छ’, प्रहरी प्रवक्ता डीएसपी शर्माले भने, ‘आन्तरिक रुपमा हामीले कडाइ गरिसकेका छौँ, चेक पोइन्टको सङ्ख्यामा पनि वृद्धि गरिएको छ ।’
झापामा सामान्य अवस्थामा ६६ स्थानमा पोष्ट छन् । तर, चाडपर्वलाई लक्षित गरेर प्रत्येक पोष्ट अन्तर्गत ४ देखि ५ ठाउँसम्म चेक पोष्ट वृद्धि गरिएको डीएसपी शर्माको भनाइ छ ।
क्विक रेस्पोन्स टीम परिचालन 
जिल्ला प्रहरी कार्यालय झापाका अनुसार चाडपर्वमा हुने सुरक्षा सम्वेदनशीलतालाई मध्यनजर गरेर ‘क्वीक रेस्पोन्स टीम’ को पनि व्यापक परिचालन गरिएको छ । साथै, यस अवधिमा सादा पोशाकका प्रहरी पनि खटाइने जनाइएको छ । विशेषतः बैंक तथा वित्तीय कारोबार हुने क्षेत्रहरुमा लुटपाट, चोरी, डकैती जस्ता गतिविधि हुन्छन् । यी क्षेत्रलाई प्रहरीले सम्वेदनशील क्षेत्र मान्छ ।
यी हुन् झापाका सम्वेदनशील क्षेत्रहरु
झापाको हकमा कुरा गर्दा काँकरभिट्टा, बिर्तामोड, भद्रपुर, सुरुङ्गा, दूधे, झिलझिले, दमक लगायत सुरक्षाको दृष्टिले बढी सम्वेदनशील छन् । ‘ठ्याक्कै यही क्षेत्र सम्वेदनशील छ भनेर त भन्न सकिन्न, अवस्था हेरेर विभिन्न क्षेत्र सम्वेदनशील हुन्छन्’, डीएसपी शर्माले थपे, ‘विशेषतः मानिसको धेरै भीडभाड हुने क्षेत्रलाई हामी सम्वेदनशील मान्छौँ ।’
सीमापारीका अपराधीको विगविगी 
चाडपर्वको समयमा हुने आपराधिक क्रियाकलापमा संलग्ने हुने विशेष गरी स्वदेशी नै हुन्छन् । तर, सीमापारिबाट पनि आपराधिक मनसाय बाकेर मानिसहरु नेपाल छिर्ने गरेको प्रहरी स्रोत बताउँछ । त्यस्ता अपराधीहरुको पनि झापाली बजारमा विगविगी हुन सक्ने प्रहरीको अनुमान छ ।
बहुमूल्य वस्तुमा आँखा 
यो समयमा गरगहना, सुनचाँदी, रुपैयाँ जस्ता बहुमूल्य वस्तुको चोरी हुने सम्भावना अत्यधिक हुन्छ । मानिसहरु दसैँ मनाउनलाई टाढाटाढाबाट घर फर्किन्छन् । विदेशबाट आउनेको समेत लर्को हुन्छ । यही अवसरमा आपराधिक गिरोह सक्रिय हुने गर्छन् ।
अपराधीलाई पक्राउ गर्ने अवसर
अपराध गरेर फरारको सूचीमा रहेका व्यक्तिहरु पनि दसैँमा घर फर्किन सक्छन् । यसरी हेर्दा यो प्रहरीका लागि समेत एउटा अवसर हो, फरार अभियुक्तलाई पक्राउ गर्न ।
प्रहरीले जिल्लामा कहीँकतै शङ्कास्पद गतिविधि भएको थाहा पाए सूचना दिनसमेत नागरिकलाई आग्रह गरेको छ । र, चाडपर्वमा संयमित भइदिन सर्वसाधारणलाई अनुरोध गरेको छ ।
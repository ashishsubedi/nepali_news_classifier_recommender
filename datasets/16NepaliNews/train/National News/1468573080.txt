
﻿पर्शुराम काफ्ले/नयाँ पत्रिकाकाठमाडौं, ३१ असार
सरकारले राष्ट्रिय सुरक्षा नीति पारित गरेको दुई महिनापछि सरोकारवालासँग छलफल गरेको छ । रक्षा मन्त्रालय र राष्ट्रिय सुरक्षा परिषद्द्वारा आयोजित सेमिनारमा  पूर्वप्रधानमन्त्री तथा विज्ञहरूले नेपालमाथि सुरक्षा चुनौती थपिएको उल्लेख गर्दै नेपाल भारत खुला सीमा व्यवस्थित गर्नुपर्नेमा जोड दिएका छन् ।
सीमा व्यवस्थापन गरौँ :  बाबुराम
पूर्वप्रधानमन्त्री डा. बाबुराम भट्टराईले परिवर्तित परिस्थितिमा नेपाल र भारतबीच्को खुला सीमाना व्यवस्थापन गर्नुपर्ने बताए । उनले भने, ‘अनियन्त्रित खुला सीमा राखिरहने हो भने यसबाट नेपालमा  दीर्घकालीन सुरक्षा संकट आइरहन्छ । अब सीमा व्यवस्थापनतिर जानुपर्छ ।’  डा. भट्टराईले आन्तरिक सुरक्षा र बाह्य प्रतिरक्षाका लागि गुणस्तरीय सुरक्षा व्यवस्था हुनुपर्ने र छिमेकी मुलुकबीच गतिशील सन्तुलन मिलाउनुपर्ने पनि बताए ।
‘दुई ठूला छिमेकी (भारत र चीन) सहकार्य र प्रतिस्पर्धाका आधारमा अघि बढिरहेका छन्, तर पछिल्लो दिनमा उनीहरूबीच बढ्दो प्रतिस्पर्धा देखिन्छ, यो परिस्थिति सामना गर्न नेपाले छिमेकीसँग गतिशील सन्तुलनको नीति लिनुपर्छ,’ भट्टराईले भने, ‘हामी छिमेकीलाई न चिढ्याउन सक्छौँ, न त उनीहरूसँग झुक्न नै ।’
पूर्वप्रधानमन्त्री लोकेन्द्रबहादर चन्दले नेपालमा बाह्य आक्रमणको खतरा नभएको तर एसियाली मुलुकमा रहेको हिंसाको वातावरणलाई नेपालले सतर्कतासाथ हेर्नुपर्ने बताए । उनले सुरक्षा नीतिका आधारमा सुरक्षा निकायबीच समन्वय आवश्यक रहेको पनि उल्लेख गरे ।
पूर्वप्रधानमन्त्री माधवकुमार नेपालले राष्ट्रिय चेतना र राष्ट्रिय एकताको सामथ्र्य नै नेपालको राष्ट्रिय सुरक्षा रहेको उल्लेख गरे । उनले सरकारी सूचना संयन्त्रको अवस्था कमजोर रहेको र इन्टेलिजेन्स तथा काउन्टर इन्टेलिजेन्सको अभाव मेट्ने गरी अघि बढ्नुपर्ने बताए ।
खुला सिमाना खतरा :  विज्ञहरू
सुरक्षा मामिला विज्ञ गेजा शर्मा वाग्लेले शक्ति राष्ट्रहरूको सामरिक प्रतिस्पर्धाका कारण नेपालको राष्ट्रिय हित र सुरक्षामा असर परेको बताए । उनले भने, ‘खुला सिमानालाई रेगुलेट गर्नुपर्छ । अन्तर्राष्ट्रिय आतंकवाद र सीमापार अपराधका कारण पनि अब नेपाल–भारत सीमा रेगुलेट गर्नुपर्छ ।’
सीमाविद् बुद्धिनारायण श्रेष्ठले नेपाल र भारतबीच खुला सिमाना नियमन गर्नुपर्ने बताए । ‘अन्तर्राष्ट्रिय आतंककारी गतिविधि बढेकाले अब परिचयपत्रका आधारमा मात्रै नेपाल र भारतबीच आवतजावत गर्ने प्रबन्ध मिलाउनुपर्छ,’ श्रेष्ठले भने, ‘अन्यथा देशको सुरक्षा व्यवस्थामा अप्ठ्यारो पर्न सक्छ ।’
परराष्ट्रविद् हिरण्यलाल श्रेष्ठले तराईलाई भारतको कास्मिर, श्रीलंकाको जाफना र चीनको तिब्बतजस्तै सफ्ट बेली बनाउन खोजिएको र सुरक्षा जोखिम बढेको टिप्पणी गरे । बंगलादेशमा भएको पछिल्लो आतंकवादी आक्रमणपछि नेपालको खुला सिमाना थप संवेदनशील रहेको उनले बताए ।
अख्तियारका पूर्वप्रमुख आयुक्त सूर्यनाथ उपाध्यायले गैरराज्यपक्ष नेपालमा हावी भएको र धर्म प्रचार तीव्र रूपमा भइरहेको भन्दै यसलाई सरकारले ध्यान नदिए राष्ट्रिय सुरक्षा जोखिममा पर्ने टिप्पणी गरे ।
वैदेशिक सहायतामा परराष्ट्रको चासो
परराष्ट्रसचिव शंकरदास बैरागीले वैदेशिक सहायतालाई रणनीतिक रूपमा व्याख्या गर्ने संयन्त्र आवश्यक रहेको बताए । उनले सफ्ट पावरबाट नेपालमा हुनसक्ने वैदेशिक हस्तक्षेपको मूल्यांकन विश्लेषण गर्ने संयन्त्र पनि गठन हुनुपर्नेमा जोड दिए । बैरागीले नेपालले विदेशी भूमि प्रयोग हुन नदिने वचन दिएको तर नेपालविरुद्ध विदेशी भूमि प्रयोग गर्न नदिनका लागि कूटनीतिक भूमिका पनि स्पष्ट पारिनुपर्ने उनको भनाइ थियो ।
विकसित राजनीतिक घटनाक्रमले थप चुनौती
सरोकारवालासँगको छलफललाई सम्बोधन गर्दै प्रधानसेनापति राजेन्द्र क्षत्रीले पछिल्लो राजनीतिक परिस्थितिमा राष्ट्रिय सुरक्षामा चुनौती थपिएको बताए । ‘राष्ट्रिय सुरक्षाका लागि जस्तोसुकै चुनौती सामना गर्न नेपाली सेना तयार छ, तर विकसित राजनीतिक घटनाक्रमले राष्ट्रिय सुरक्षामा चुनौती थपिएको छ, यसमा सेना सतर्क छ’ प्रधानसेनापतिले भने ।
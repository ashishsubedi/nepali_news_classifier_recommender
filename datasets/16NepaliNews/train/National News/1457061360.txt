
﻿काठमाडौं/ उद्योगमन्त्री सोमप्रसाद पाण्डेले नेपाली चुरोट तथा सुर्तीजन्य पदार्थ उत्पादक कम्पनीलाई नियमअनुसार ९० प्रतिशत चित्रात्मक सन्देश छापेर मात्र चुरोट तथा सुर्तीजन्य पदार्थ बिक्री गर्न निर्देशन दिएका छन् ।
बिहीबार मन्त्रालयमा आयोजित छलफलमा मन्त्री पाण्डेले विदेशबाट आयात हुने चुरोट कम्पनीले ९० प्रतिशत चित्र छापिसकेका, तर नेपाली कम्पनीले अझै नमानेको भन्दै नियमअनुसार चित्र छाप्न भनेका हुन् । ‘सरकारले ल्याएको नीति, नियम तथा कानुनलाई मन्दिनँ भन्न पाइँदैन,’ उनले भने, ‘त्यसकारण सरकारले अहिले ल्याएको कानुनअनुसार नै उत्पादन गर्नुहुन आग्रह गर्दछ ।’ उनले नियम नमान्नेलाई कानुनअनुसार कारबाही गरिने बताए ।अटेर गर्नेलाई कारबाही
पछिल्ला दुई सातायता सरकारले बजारमा बिक्री भइरहेका चुरोट तथा सुर्तीजन्य पदार्थका विषयमा अनुगमन गर्दै आइरहेको छ । अनुगमनका क्रममा ९० प्रतिशत चित्रात्मक सन्देश नभएका चुरोट तथा सुर्तीलाई सिलबन्दी गर्दै आइरहेको छ । जिल्ला प्रशासन कार्यालय काठमाडौं, जिल्ला जनस्वास्थ्य कार्यालय काठमाडौं र महानगरीय प्रहरी परिसरको टोलीले अनुगमनलाई तीव्र बनाएको हो । दुई साताको यो अवधिमा झन्डै एक करोड रुपैयाँबराबरका चुरोट तथा सुर्तीजन्य पदार्थमा सरकारले सिल गरिसकेको छ ।
सरकारले अनगुमनलाई तीव्र बनाएपछि नेपाली उत्पादकले ९० प्रतिशत चित्रात्मक सन्देशको निर्देशिकालाई घटाएर ७५ प्रतिशतमा झार्न दबाब दिँदै आइरहेका छन् । कार्यक्रममा मन्त्री पाण्डेले सरकारले ल्याइसकेको अहिलेको नियमबाट पछाडि हट्न नमिल्ने बताए । कार्यक्रममा सूर्य नेपालका उपाध्यक्ष रवि केसीले सरकारले व्यवसायीको कुरा नसुनी हचुवाका भरमा नियम ल्याएको बताए । उनले नेपालमा ९० प्रतिशत चित्र छाप्ने मेसिन नै नभएको दाबी गरे ।
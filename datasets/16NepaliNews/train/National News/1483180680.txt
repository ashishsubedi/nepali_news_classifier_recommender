
﻿
१६ पुस, काठमाडौं । काठमाडौंमा आधुनिक ट्राफिक लाइट जोड्न कम्पनी छनौटको प्रक्रिया अन्तिम चरणमा पुगेको छ । काठमाडौं उपत्यका दिगो शहरी यातायात परियोजनाले टेण्डरको प्राविधिक मूल्यांकन गरेर रसुवा कन्सट्रक्शनलाई प्राविधिक रुपमा योग्य ठहराएको छ ।
अब यसको आर्थिक मूल्यांकन गरेर ट्राफिक लाइट जोड्ने प्रक्रिया अघि बढ्नेछ । कम्पनीको आर्थिक मूल्यांकन अबको एक सातापछि हुनेछ ।
आथिर्क मूल्यांकनमा कम्पनी सफल भए एकमहिनाभित्रै सम्झौता भएर जडानको काम सुरु हुनेछ । अब जोडिने ट्राफिक लाइट सिस्टम युरोपकै जस्तै आधुनिक हुने दावी परियोजनाको छ ।
जेब्रा क्रसिङसँगै पोलमा राखिएको ‘पुस बटन’ दबाएपछि केही समयभित्रै गाडी रोकिनेछन् र सजिलै बाटो काट्न पाइनेछ ।
२६ चोकका ३७ ठाउँमा लाइट 
युरोप र अमेरिकीसहित विकसित देशहरुमा प्रयोग भएका लाइट सिस्टममा आधारित आधुनिक ट्राफिक व्यवस्थापनका लागि काठमाडौंमा नयाँ प्रयास गर्न लागिएको छ । पहिले प्रयोग गरिएका ट्राफिक लाइट प्रयोगमा नआएपछि नयाँ प्रविधिको लाइट राख्ने तयारी भएको हो ।|
परियोजनाको सडक विभाग एकाइले अहिले यस्ता ठूला ट्राफिक आइल्याण्ड बनाएको छ । अब काठमाडौंका २६ वटा चोकका ३७ ठाउँमा आधुनिक ट्राफिक लाइटहरु जोडिने छन् ।
माइतीघरदेखि तीनकुनेसम्म, जयनेपालदेखि थापाथली हुँदै जाउलाखेलसम्म, नारायणगोपाल चोकदेखि त्रिपुरेश्वरसम्म र राजदरबार दक्षिणढोकादेखि कमलपोखरी हुँदै भद्रकालीसम्म यस्ता ट्राफिक लाइट जडान हुनेछन् ।

नयाँ ट्राफिक लाइटको प्रयोगका लागि सवारीलाई आˆनो बाटोमा ‘च्यानलाइज्ड’ गर्न र जथाभावी सवारी मोड्ने प्रवृत्तिलाई निरुत्साहित गर्न ट्राफिक आइल्याण्डहरु निर्माण भएको छ । यो परियोजनाका लागि एडीबीले आर्थिक तथा प्राविधकि सहयोग गरेको छ ।
नियन्त्रण कक्षसहितको सेवा
पहिले २० ठाउँमा जोडिएका ट्राफिक लाइटमध्ये अहिले एउटाले पनि काम गर्दैनन् । त्यसैले अब ती लाइटलाई झिकेर नयाँ लाइटहरु जोड्ने योजना तयार भएको हो । यसले सवारीचालक र यात्रुहरुले ठाउँ-ठाउँमा भोग्नुपर्ने सवारी जामका समस्यालाई कम गर्ने विश्वास गरिएको छ ।
टेण्डर प्रक्रिया टुंगिएको मितिले एक वर्षभित्र तोएकिा रुटका मुख्य चोकमा आइल्याण्डसहितको ट्राफिक लाइट जडान हुनेछ ।
‘अब जोडिने लाइटहरुको व्यवस्थापनका लागि ट्राफिक प्रहरीको केन्ऽमा छुट्टै कन्ट्रोल युनिट स्थापना हुनेछ । कन्ट्रोलमा बसेर चोक-चोकमा सीसी क्यामाराको सहयोगमा लाइटमार्फत नै सवारीको आवागमन र यात्रुको बाटो काट्ने व्यवस्थालाई सहज गराइनेछ’ परियोजनाका व्यवस्थापक खड्कलाल श्रेष्ठ भने ।
अटोमेटिक सिस्टम
यसका लागि सबै चोकहरुमा सीसी क्यामरा सवारी डिटेक्टर सेन्सरहरु पनि जडान गरिनेछन् । ट्राफिकको केन्ऽबाट नै रातो, पहँेलो र हरियो लाइटहरु नियन्त्रण गरिनेछ ।
सीसी क्यामारा र सेन्सरले चोक-चोकको ट्राफिक व्यवस्थापन कन्ट्रोल युनिटमै बसेर लाइटमार्फत सम्हाल्नेछ । रातिका समयमा भने यसलाई अटोमेटिक सिस्टममा राखिनेछ ।
यसअघि प्रयोग गरिएका लाइटहरु जतिबेलामा पनि टाइमिङका आधारमा अटोमेटिक रुपमा चल्थे । तर, सवारी चापअनुसार त्यसलाई कन्ट्रोल गर्न नसक्दा त्यसको प्रभावकारी प्रयोग हुन सकेको थिएन । अब भने आवश्यक्ताअनुसार कन्ट्रोल युनिटबाटै सबै लाइटको नियन्त्रण गरिने श्रेठको भनाइ छ ।
सवारी जामको अवस्था हेरेर लाइटहरु प्रयोग गर्न कन्ट्रोल रुमबाट ट्राफिक प्रहरी, यातायात इञ्जिनियरले लाइट सञ्चालनको काम गर्नेछन् ।
अब जोडिने लाइटहरु एक चोक र अर्को चोकसँग लिंक गरिने भएको छ । यसरी लाइटलाई एउटै सिस्टम लिंक गर्दा अघिल्लो चोकबाट जाममा परेर उम्किएका सवारीलाई त्यस लगत्तैको चोकमा नरोक्ने गरी सवारी व्यवस्थापन गर्न सहज हुने श्रेष्ठले बताए ।
‘भर्खरै रेड लाइट पार गरेका सवारीलाई अर्को चोकमा पनि रोकिन नपोरोस् भन्नका लागि यस्तो लिंक गर्न लागिएको हो’ श्रेष्ठले भन-‘कन्ट्रोल रुमलाई गाइड गर्न लाइटहरुलाई एक-अर्काको अपरेसन सिस्टममा जोडिनेछ ।’
बाटो काट्न सहज
यो सिस्टम प्रयोगमा आएपछि पैदलयात्रीका लागि बाटो काट्न विशेष सुविधा दिने तयारी पनि छ । पैदलयात्रीले आफूले बाटो काट्ने अनुमति पाउनका लागि जेब्रा क्रसिङसँगै राखिएका ‘पुस’ बटन थिच्नुपर्छ ।
यो थिचेको केही समयपछि कन्ट्रोल युनिटले पैदलयात्रीलाई बाटो काट्न अनुमति दिने गरी हरियो बत्ति बाल्नेछ ।
सबैले सिस्टमलाई मानिदिए भने काठमाडौंको ट्राफिक व्यवस्थापनमा यो प्रभावकारी हुने विश्वास गरिएको छ ।
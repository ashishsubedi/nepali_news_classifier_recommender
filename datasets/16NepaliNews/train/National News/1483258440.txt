
﻿१७ पुस, ललितपुर । नेकपा माओवादी केन्द्र निकट इन्जिनियरहरुको संस्था नेशनल इन्जिनियर्स अर्गनाइजेसन नेपाल -निओन)को अध्यक्षमा डा. विकास अधिकारी सर्वसम्मत चुनिएका छन् । पार्टी प्रवक्ता पम्फा भुसालले बन्दसत्रमा प्रस्ताव गरेको कार्यसमितिलाई अस्वीकार गर्दै अधिकारीको नेतृत्वमा नयाँ कार्यसमिति चयन भएको हो ।
शनिबार पाटनको अशोक पार्टी प्यालेसमा निओनको प्रथम राष्ट्रिय सम्मेलन प्रधानमन्त्री एवम् माओवादी केन्द्रका अध्यक्ष प्रचण्डले उदघाटन गरेका थिए । उदघाटनसत्र पछि बन्दसत्रमा परिणत भएको हलमा प्रवक्ता भुसालले हरेराम पराजुलीको नेतृत्वमा नयाँ कार्यसमिति प्रस्ताव गरेकी थिइन् । तर, उनको प्रस्ताव बन्दसत्रमा सहभागीहरुले अस्वीकार गर्दै होहल्ला गरे ।
वातावरण केही असहज जस्तो भएपछि भुसाल पछि हट्न बाध्य भइन् । ‘त्यसपछि उहाँ -भुसाल)ले नै तपाईंहरुले नयाँ प्रस्ताव ल्याउनुस् भन्नुभयो र डा. अधिकारीको नेतृत्वमा नयाँ कार्यसमिति प्रस्ताव पेश भयो,’ बन्दसत्रका एक सहभागीले अनलाइनखबरसँग भने ।
डा. अधिकारी नेतृत्वको कार्यसमितिमा कसैको असहमति छ भने राख्न भनेर एक मिनेट समयसमेत दिइएको थियो । तर, कसैले पनि विरोध नजनाएपछि अधिकारी नेतृत्वको निओनको कार्यसमितिलाई बन्दसत्रमा सहभागीहरुले ताली बजाएर स्वागत गरेका थिए ।
‘माओवादी नेतृ भुसालद्वारा प्रस्तावित कार्यसमितिका केही पदाधिकारीहरुमा स्वयम् पराजुलीसमेत सन्तुष्ट थिएनन् । त्यसैले उनी आफैले पनि अध्यक्ष नहुने बताइरहेका थिए,’ स्रोतले भन्यो, ‘त्यसबाट पनि अधिकारी अध्यक्ष बन्ने वातावरण बन्यो ।’
काठमाडौं विश्वविद्यालयका उपप्राध्यापक समेत रहेका डा. अधिकारी सिभिल इन्जिनियर हुन् ।
निओनको महासचिवमा पूर्ण कुँवर, उपाध्यक्षमा रेवन कुमार राउत र विजय विष्ट तथा सचिवमा अनिल नेपाल र दिपेन्द्र जम्मकट्टेल चुनिएका छन् ।
हाललाई २८ सदस्यीय कार्यसमिति चयन गरिए पनि हरेक प्रदेशबाट एक-एक जना गरी सात जना पछि थपेर विधानमा भएको व्यवस्था अनुसार ३५ सदस्यीय बनाइने छ ।
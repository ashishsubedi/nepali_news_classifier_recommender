
﻿१९ कात्तिक, बुटवल । स्वास्थ्यमन्त्री गगनकुमार थापाले नेपालमा सरकारी अस्पतालको सेवाबाट जनता निरास भएको भन्दै सेवालाई चुस्त र दुरुस्त बनाउनुपर्ने बताएका छन् । आम नागरिकले विश्वास गर्ने खालको सेवा दिनुपर्ने उनको भनाइ थियो ।
लुम्बिनी अञ्चल अस्पताल, बुटवलको नवजात शिशु सघन उपचार कक्ष (एनआइसियू) सेवाको शुक्रबार उद्घाटन गर्दै मन्त्री थापाले भने, ‘अस्पताललाई बलियो र भरपर्दो बनाउन सरकारले योजना अघि सारेको छ, अस्पतालमात्र खोलेर स्वास्थ्य समस्याको समाधान हुन सक्दैन, साधन र स्रोतको सही परिचालन गरेर सरकारी अस्पताललाई सबै मिलेर बलियो बनाउनुपर्छ ।’
अधिकांश सरकारी अस्पताल र तिनीहरुले प्रवाह गर्ने सेवाप्रति जनताले राम्रो सेवा लिन नसकेको भन्दै मन्त्री थापाले अब सरकारी अस्पताल सबै क्षेत्रबाट चुस्त हुनुपर्ने बताए ।
थापाले भने, ‘उपचारका लागि डाक्टर मात्र राम्रो भएर हुँदैन, टीम नै राम्रो र स्वास्थ्य सेवा पनि बलियो हुनुपर्छ ।’
उनले बुटवलको अञ्चल अस्पताललाई थप व्यवस्थित गर्न जरुरी रहेको पनि बताए । तत्काल अञ्चल अस्पताललाई आफ्नै फार्मेसी छिट्टै सञ्चालन गर्न पनि निर्देशन दिए ।
नेपाली कांग्रेसका केन्द्रीय सदस्यसमेत रहेका थापाले निजी अस्पतालहरुले दिने भनिएको १० प्रतिशत निःशुल्क सेवा तत्काल लागू गर्न आग्रह गरे । ‘कुनै पनि निजी अस्पतालले १० प्रतिशत फ्री  बेड र फ्री सेवा लागू गरेको पाइएको देखिँदैन,’ थापाले भने, ‘त्यो नगरेमा अस्पतालको नविकरण हुँदैन र अस्पताल चल्न पनि पाउँदैनन् ।’
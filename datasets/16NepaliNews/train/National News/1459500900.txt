
﻿

१९ चैत, काठमाडौं । टी-२० विश्वकपको सेमिफाइनलमा वेष्टइण्डिजसँग पराजित भएपछि भारतीय कप्तान महेन्द्र सिंह धोनीलाई सन्यासबारे प्रश्न आएको छ । तर, उनले अनौठो तरिकाले जवाफ दिएका छन् ।
मुम्बईको वानखेडे स्टेडियममा भएको खेलपछि पत्रकार सम्मेलनमा धोनी कुराकानी गरिरहेका थिए । अष्ट्रेलियाका पत्रकार सम फेरिसले धोनीलाई सोधेे कि यो हारपछि तपाईँ अझै खेल्नु हुन्छ ?
धोनीले पत्रकारलाई प्रश्न फेरि दोहोर्‍याउन भने । फेरिसले फेरि त्यही प्रश्न गरेपछि धोनीले हाँस्दै भने, यहाँ आउनुस्, केही रमाइलो गरौं ।’
सुरुमा त पत्रकार केही हिचकिचाए । तर, पछि गएर धोनीसँगै बसे ।
धोनीले फेरिसको काँधमा हात राख्दै भने, ‘मलाई लाग्यो कि कुनै भारतीय पत्रकार हो । किनकी म तपाईलाई यो त सोध्न सक्दिँन कि तपाईँको भाइ वा छोरा छ, जो विकेट किपर हो र भारतका लागि खेल्न सक्छ ।’ त्यसपद्धि धोनीले सोधे, ‘के म भागिरहेको देखेर तपाईँलाई लाग्यो कि म अनफिट छु ?’
फेरिसले भने, ‘होइन, धेरै भाग्नुहुन्छ ।’  फेरि धोनीले सोधे, ‘के तपाईँलाई लाग्छ कि म २०१९ को वल्र्डकप खेल्न सक्छु ?  यसमा फेरिसले जवाफ दिए, ‘हो, तपाईँले खेल्नुपर्छ ।’ त्यसपछि धोनीले भने, तपाईँले मेरो जवाफ दिनुभयो ।
धोनीको घुमाउरो शैलीमा सन्यास नलिने र २०१९ को विश्वकप खेल्ने जवाफ दिएका छन् ।
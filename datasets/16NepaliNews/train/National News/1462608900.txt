
﻿रक्तसञ्चार सेवाको लापरबाही
वीरेन्द्र ओली/नयाँ पत्रिकाकाठमाडौं, २५ वैशाख
केन्द्रीय रक्तसञ्चार सेवाले रक्तथैली धेरै समय ‘स्टक’मा राख्दा प्रयोगमा नआई खेर गएको छ । सरकारले नि:शुल्क रूपमा उपलब्ध गराएको रक्तथैली रक्तसञ्चार सेवाले प्रयोग नगर्दा म्याद गुज्रिन पुगेको नेपाल स्वयंसेवी रक्तदाता समाजका केन्द्रीय अध्यक्ष प्रेमसागर कर्माचार्यले बताए ।
सरकारले रक्तसञ्चार सेवालाई नि:शुल्क रूपमा दुई लाख रक्तथैली उपलब्ध गराएको थियो । तर, प्रयोगमा नआई ठूलो मात्रामा रक्तथैलीको म्याद गुज्रिन पुगेको छ । ‘रक्तसञ्चार सेवाका कर्मचारीको लापरबाहीले हजारौँ रक्तथैलीको म्याद गुज्रन पुगेको छ,’ उनले भने, ‘केन्द्रीय रक्तसञ्चार सेवाले सरकारले नि:शुल्क रूपमा उपलब्ध गराएको रक्तथैली प्रयोग नगरी स्टकमा राख्ने काम भयो, जुन खेदजनक छ ।’
नि:शुल्क थैलीबाट पनि पैसा लियो
सरकारले गत वर्षदेखि अनुदानको रूपमा रक्तसञ्चार सेवालाई दुई लाख रक्तथैली नि:शुल्क उपलब्ध गराएको थियो । रक्तसञ्चार सेवाले बिरामीबाट एउटा थैलीबापत ८० रुपैयाँको दरले पैसा असुल्ने गरेको रक्तदाता कर्माचार्य बताउँछन् । सरकारले नि:शुल्क उपलब्ध गराएको रक्तथैलीबाट समेत बिरामीबाट पैसा लिनु अनुचित भएको उनी बताउँछन् । रक्तसञ्चार सेवाले बिरामी वा दाताको रगतको गु्रपिङमा गलत गर्ने, सेरोलोजी परीक्षणमा लापरबाही, ग्राहकलाई आवश्यकताअनुसार चाहिएको समयमा रगत उपलब्ध गराउन नसकेको भन्दै आलोचना खेप्दै आएको छ ।
नेपाल रेडक्रस सोसाइटी अवैधानिक
नेपाल रेडक्रस सोसाइटीअन्तर्गत रहेको केन्द्रीय रक्तसञ्चार सेवा नै अवैधानिक रहेको छ । केन्द्रीय रक्तसञ्चार सेवा २०२३ सालमा स्थापना भए पनि धेरै वर्षदेखि नवीकरण नगराई सञ्चालन भइरहेको छ । हरेक वर्ष नवीकरण गर्नुपर्ने व्यवस्था भए पनि उसले नवीकरण गर्न चासो देखाएको छैन ।
रेडक्रसले विदेशी दातृराष्ट्रबाट लिने रकमलाई समाजकल्याण परिषद्बाट स्वीकृत गराउने व्यवस्था छ । तर, रेडक्रस सोसाइटीले मनोमानी रूपमा पैसा लिई समाजकल्याण परिषद्बाट स्वीकृत नगराएपछि विवादमा परेको छ ।
म्याद गुज्रेको रक्तथैली बिरामीलाई उपलब्ध नगराएको दाबी
केन्द्रीय रक्तसञ्चार सेवाकी निर्देशक मनिता राजकर्णिकारले सरकारले नि:शुल्क रूपमा उपलब्ध गराएको रक्तथैलीको म्याद गुज्रेको स्वीकार गरिन् । तर, म्याद गुज्रेको रक्तथैलीबाट बिरामीलाई रगत उपलब्ध नगराएको उनको दाबी छ । सरकारले नि:शुल्क दिएको रक्तथैलीलाई स्टकमा राखिएको उनले बताइन् । सामान्यत: थैलीमा प्याक गरी राखेको रगतको म्याद ३५ दिन मात्र हुन्छ । एउटा थैलीमा ३ सय ५ एमएल रगत हुन्छ । रगत किन्नुपरेमा एउटा पोका रगतलाई ४ सय ९५ रुपैयाँ पर्छ । सरकारले उपलब्ध गराएको रक्तथैलीको म्याद गत अक्टोबरमा सकिएको थियो ।
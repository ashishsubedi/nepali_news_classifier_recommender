
﻿राजविराज, १३ फागुन । राजविराजमा आयोजित एक कार्यक्रमका वक्ताहरुले विपद व्यवस्थापन गर्नका लागि पूर्व तथा पश्चात गरिने तयारीहरु भए–नभएको विषयमा सञ्चारकर्मीहरुले सशक्त रुपमा कलम चलाउनुपर्नेमा जोड दिएका छन् ।
नेपाल रेडक्रस सोसाईटी सप्तरीले विहिवार राजविराजमा आयोजना गरेको अन्तरक्रिया कार्यक्रममा यस्तो कुरामा जोड दिईएको हो । विपद् ब्यवस्थापनकालागि  जिल्लामा आवश्यक पुर्वतयारीका कार्यक्रम भए–नभएको विषयमा सञ्चारकर्मीहरुले खबरदारी गर्नुपर्नेमा सहभागीहरुले बताए ।
जिल्लाका पत्रकारहरुसँग आयोजना गरिएको अन्तरक्रियामा गृह मन्त्रालय र स्थानीय विकास मन्त्रालय अन्तर्गतका कार्यालयहरु मार्फत विपद ब्यवस्थापनका योजना वनाउनेदेखि राहत तथा सहयोगका कार्यक्रम सञ्चालन गर्नेसम्मको नीतिगत ब्यवस्था गरिएपनि ब्यवहारमा खासै उपलब्धि नदेखिएको सहभागीहरुले बताए । सञ्चारकर्मीहरुले सम्बन्धित सरोकारवालाहरुलाई घचघचाउनुपर्नेमा जोड दिईएको छ ।
अन्तरक्रिया कार्यक्रममा प्राक्टिकल एक्शन नेपालको सहयोगमा रेडक्रसद्वारा सप्तरीको भारदह र को. वरसाईन गाविसमा २ वर्षदेखि संचालनमा रहेको समुदायमा आधारित विपद् जोखिम न्यूनिकरण (कोशी वेसिन) कार्यक्रमको विषयमा जानकारी दिईएको थियो । रेडक्रस सोसाइटी सप्तरीका सभापति जोगेन्द्र भगतको अध्यक्षतामा सम्पन्न कार्यक्रममा प्राक्टिकल एक्सन नेपालका वुद्धि पौडेल र सोसाईटीका कार्यक्रम संयोजक अनिल ज्ञावलीले सहजीकरण गरेका थिए भने कार्यक्रमको उद्देश्यबारे राजविराज उप–शाखाका सभापति बैद्यनाथ झाले जानकारी गराएका थिए । कार्यक्रममा विभिन्न सञ्चारमाध्यममा कार्यरत सप्तरीका पत्रकारहरुको सहभागिता रहेको थियो ।

﻿राजकमल सिंह
७ चैत, जनकपुरधाम । धनुषा सदरमुकाम जनकपुरमा अपहरणमा परेका पाँच वर्षका बालक मृत भेटिएका छन् । अर्का एकको अवस्था भने अज्ञात छ ।
जनकपुर उपमहानगरपालिका वडा नं २६ माअसलम राईनका ५ वर्षीय छोरा अशरफ राइनको हत्या भएको प्रहरीले जनाएको छ । उनी अपहरणमा परेको हुन सक्ने भन्दै परिवारजनले शनिबार अपरान्ह जिल्ला प्रहरी कार्यालय धनुषामा जानकारी गराएको थियो ।
आइतबार बिहान घर छेउको गहुँ खेतमा ५ वर्षीय अशरफको शव भेटिएको छ । पछिल्लो चार दिनमा जनकपुरबाटै दुई बालक अपहरणमा परेका हुन् ।
यसअघि जनकपुर १४ रजौलका १३ वर्षीय रितेश मिश्र अपहरणमा परेको पीडित परिवारले किटानी जाहेरी दिएको थियो । तर, प्रहरीले जाहेरी लिन अस्वीकार गरेको थियो । त्यसपछि पीडितपक्षले आन्दोलन गरेर सडक अवरुद्ध पारेका थिए ।
रितेश मिश्र अझै फेला परेका छैनन् । न प्रहरीले रितेश मिश्रको अपहरण सम्बन्धी जाहेरी नै दर्ता गर्न मानेको छ । धनुषाका प्रहरी उपरिक्षक राहदत्त जोशीले घटना सम्बन्धमा अनुसन्धान भइरहेको र छिट्टै अभियुक्त फेला पर्ने आश्वासन दिएका छन् ।
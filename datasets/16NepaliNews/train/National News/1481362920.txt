
﻿सञ्चारकर्मी फूलमान वल कविता र कथा लेखनमा पनि सक्रिय छन् । उनको कथासंग्रह ‘काजोल खातुन‘ गत साता बजारमा आएको छ । संग्रहमा खासगरी माओवादी द्वन्द्वको सेरोफेरोमा लेखिएका १३ कथा छन् । पहिलो पटक ६० सालमा प्रकाशित संग्रहका कथाहरुलाई केही परिमार्जन गर्दै ६ वटा नयाँ कथा थपेर पुन: प्रकाशन गरिएको हो । 
‘काजोल खातुन‘को सन्दर्भमा कथाकार वलसँग गरिएको संक्षिप्त कुराकानी:
‘काजोल खातुन’ मा पाठकले के पाउँछन् ?
खासमा यो द्वन्द्व साहित्य हो । हामी जुन दशक लामो द्वन्द्व भोग्यौं, त्यसको सामाजिक, सांस्कृतिक र मनोवैज्ञानिक असरका कथाहरु यसमा छन् । द्वन्द्वले पारेका प्रभावहरु बुझ्नका लागि यो कृति राम्रो आँखीझ्याल हुन सक्छ ।
कथाहरुमा तपाईंले बढीजसो महिला पात्रहरुलाई अघि सार्नुभएको छ, यसको कारण के हो ?
हाम्रो समाज आफैंमा महिलामैत्री त छँदै छैन । त्यसमा पनि दसवर्षे द्वन्द्वमा महिलाहरु बढी प्रभावित र प्रताडित भएको सबैले देखेकै कुरा थियो । द्वन्द्वको असर आम रुपमा सबैलाई परे पनि महिलाहरुले बढी मूल्य चुकाउनुपर्‍यो । किनभने लालसेनामा लैजाँदा पनि गाउँघर र विद्यालयहरुबाट विशेषगरी युवतीहरुलाई नै लैजाने गरेको थियो । पछि सशस्त्र प्रहरीले पनि महिलाहरुलाई भर्ना लिन सुरु गर्‍यो, सायद माओवादी विद्रोहीहरुको त्यही कुरा बुझेर हो कि जस्तो लाग्छ ।
महिला पात्र बढी आउनुको अर्को कारण चाहिँ, महिलालाई पुरुषको विषयले छुने र पुरुषलाई महिलाको विषयले छुने भएर त्यो पक्षले पनि लेखनमा काम गरेको हुन सक्छ ।
द्वन्द्वका कथाहरु प्राय: ६० सालअघि नै लेख्नुभयो, त्यसयता आएर नेपालमा महिलाको अवस्था कति फेरिएको देख्नुहुन्छ ?
ठूलै गुणात्मक परिवर्तन भएको जस्तो लाग्दैन । सामाजिक चेतनास्तरको हिसाबले अलिकति फड्को मारेको हो ।  तर, हाम्रो समाजमा पुरुषप्रधान जुन संस्थापन मनोविज्ञान हो, त्यो बदलिन त धेरै समय लाग्छ ।
साहित्यमा आफ्नो तामाङ संस्कृतिको कुरा पनि ल्याउनुहुन्छ । आख्यानमा आफ्नो संस्कृतिका कुरा ल्याउँदा सम्प्रेषण नहोला कि भन्ने दुविधा हुन्छ कि हुँदैन ?
यो किताबमा दुई चरणका कथाहरु छन् । केही पहिलेका कथाहरु छन् र केही चाहिँ नयाँ संस्करणका लागि लेखिएका ताजा कथाहरु पनि छन् । पछि लेखिएका कथाहरुमा तामाङ समाजको सांस्कृतिकताका कुरा छन् । खासमा आख्यानमा सम्प्रेष्य नहुनेभन्दा पनि बरु नयाँ स्वाद हुन्छ जस्तो लाग्छ । तामाङ समुदायको कुरा नेपाली आख्यानमा त्यति आएको छैन । त्यो हिसाबले नयाँपन र झन् विविधता हुन्छ भनेर ल्याएको हो ।
दसवर्षे द्वन्द्वलाई कथामा चित्रण गर्ने क्रममा आफ्नो वैचारिक आग्रह छाडेर सन्तुलित हुन कत्तिको ध्यान दिनुभएको छ ?
वैचारिक आग्रह यसमा छैन । सकभर बीचमा रहेर द्वन्द्वलाई हेर्ने प्रयास गरिएको छ । कुनै विचारको पक्ष लिँदै जनयुद्धको विरोध गर्ने दृष्टिकोण कथाहरुमा छ जस्तो लाग्दैन । तर, के चाहिँ हो भने जनयुद्धको अँध्यारा पक्षहरुमा अलि बढी केन्द्रित देखिन्छ । यसको मतलब जनयुद्धको विरोध होइन । व्यक्ति हत्या र नाजायज आतंकको विरोध गर्दा जनयुद्धको विरोध गरेको ठहरिँदैन नि त !
जनयुद्ध एउटा बेग्लै दर्शन भयो, त्यसका नराम्रा कुराको विरोध गर्दैमा वैचारिक हिसाबले अरु पार्टीको पक्षपोषण गर्‍यो भन्न मिल्दैन । मानवताको पक्षमा लेखकले सधैं वकालत गर्छ । यदि सामाजिक हिसाबको न्याय प्राप्ति भएन भने हिंसात्मक आन्दोलन गर्नुपर्छ भन्ने हो, तर जनयुद्धलाई हामीले समीक्षा गरेर हेर्दा त्यो सामाजिक र राजनीतिक प्रतिफलको हिसाबले कत्तिको न्यायोचित भयो भन्ने कुरा त अहिलेको विन्दुबाट हेर्दै थाहा भइहाल्छ ।
तर अँध्यारो पक्ष मात्रै औंल्याउनुभयो भन्ने आरोप छ नि !
जनयुद्धका उज्यालो पक्ष पनि पक्कै छ । त्यसले महिलाको पक्षमा, सीमान्तकृत, आदिवासी-जनजातिको पक्षमा एक किसिमको चेतना र लहर चाहिँ ल्यायो । तर, त्यतिबेला चाहे राज्य पक्षबाट होस्, चाहे विद्रोही पक्षबाट होस्, व्यक्ति हत्याका कुराहरुलाई विरोध गरिएको छ । विरोध पनि ठाडो हिसाबले वैचारिक र पार्टीगत हिसाबले विरोध हैन, एउटा लेखकले हेर्दा देखिएको कुरा लेखिएको छ । वैचारिक लाइनले हेरेर लेखिएका कथाहरु छन् जस्तो मलाई लाग्दैन ।

﻿नयाँ पत्रिकाकाठमाडौं, २ माघ
काठमाडौंका फुटसल (इन्डोर फुटबल) एरिनालाई प्रहरीले पहिलोपटक नियमनको दायरामा ल्याएको छ । बिहीबार काठमाडौंका सबै फुटसल बन्द गराएको प्रहरीले भोलिपल्टै फुटसल सञ्चालकहरूसँग १८ बुँदे सहमति गरेर प्रतिबद्ध फुक्का गरेको हो ।
जिल्ला प्रशासन कार्यालय र सबै फुटसल सञ्चालकबीच प्रशासन कार्यालयमा शुक्रबार भएको छलफलपछि १८ बुँदे सहमति भएको हो । काठमाडौंभित्र ५१ वटा फुटसल एरिना सञ्चालनमा छन् । ललितपुर र भक्तपुरमा फुटसललाई भने अनुगमनको मापदण्डमा ल्याइएको छैन ।यस्ता छन् सहमतिका सर्त
दुई पक्षबीच भएको सहमतिअनुसार अब बेलुका ७ बजेपछि फुटसल खेल्न पाइने छैन । जुवा प्रकृतिको बाजीमा फुटसल खेलाउन नपाइने, तीन महिनाभित्र सिसिटिभी जडान गर्नुपर्ने, मदिरा तथा सुर्तीजन्य पदार्थ बिक्री गर्न नपाइने, साउन्ड पुफ्र बनाउनुपर्नेलगायतका सर्त सञ्चालकहरूले मानेपछि बन्देज फुक्का गरिएको प्रशासनले जनाएको छ ।स्थानीयको उजुरीपछि प्रहरीको कारबाही
बिहीबार अचानक प्रहरीले फुटसल बन्द गराएपछि फुटसल सञ्चालकहरू आक्रोशित भएका थिए । स्थानीय र अभिभावकहरूबाट व्यापक उजुरी आएपछि फुटसल मापदण्ड बनाउन प्रहरीले बन्द गराएको थियो । प्रहरीले दादागिरी देखाएको भन्दै केहीले त्यसको आलोचनासमेत गरेका थिए ।विकृति रोक्न प्रहरीको कदम : प्रशासन
काठमाडौं प्रहरी प्रमुख एसएसपी विक्रमसिंह थापाले भने फुटसलभित्रको विकृति रोक्न आफूहरूले यस्तो कदम चालेको बताए । ‘फुटसल बन्द गराउन खोजेका होइनौँ, नियमन गरेर व्यवस्थित बनाउन खोजेका हौँ,’ एसएसपी थापाले भने, ‘धेरै गुनासो आएपछि हामीले फुटसललाई नियमनमा ल्याएका हौँ ।’
फुटसल प्रतियोगिताको नाममा जुवाजस्तो बाजी खेल्ने, राति अबेरसम्म मदिरा सेवन गरी बस्ने, होहल्ला गर्ने, कलेज जाने विद्यार्थी फुटसलमा गएर बरालिनेजस्ता उजुरी परेपछि प्रहरीले कारबाही गरेको थियो ।फुटसलमा लगानी बढ्यो
पछिल्लो समय फुटसलमा युवापुस्तामा लोकप्रिय भएसँगै लगानी पनि बढेको छ । एउटा फुटसल सञ्चालनमा ५० लाखभन्दा धेरै खर्च हुन्छ । घन्टाका आधारमा सञ्चालकले खेलाडीसँग पैसा लिने गर्दछन् ।
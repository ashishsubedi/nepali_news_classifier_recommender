
﻿ लाठी–फट्ठाले दमनको प्रतिकार गर्ने चेतावनी
राजविराज, १५ पुस । मधेशी मोर्चा सप्तरीले पूर्व निर्धारित कार्यक्रम अनुसार राजविराजमा बुधवार बृहत लाठी जुलुस प्रदर्शन गरेको छ ।
स्थानीय शिव मन्दिर प्राङ्गणबाट निकालिएको जुलुस नगरपालिकाको विभिन्न भाग परिक्रमा गरेको थियो । नगर परिक्रमा पश्चात सहीद दशन चौकमा आयोजित विरोधसभाका वक्ताहरुले विगत साढे चार महिनादेखि शान्तिपूर्ण आन्दोलन जारी रहँदा पनि राज्यपक्षले मधेशको माग सम्बोधन नगरेको भन्दै आन्दोलनलाई थप सशक्त एवम् निर्णायक बनाउनुपर्नेमा जोड दिएका छन् ।
मधेश जनताको आवाजलाई बन्दुकले दबाउने कार्य गरिरहेकोमा आक्रोश व्यक्त गर्दै मधेशको भूमीलाई खण्डित गर्न नदिन जस्तोसुकै संघर्ष गर्न मधेशी जनता तयार रहेको उनीहरुले बताए । शासकवर्गले मधेशी जनतामाथि दमन गर्न नसके मधेशका युवाहरुले लाठी फट्ठाले प्रतिकार गर्ने वक्ताहरुले चेतावनी दिए ।
मधेशी मोर्चा सप्तरीका संयोजक कपिलदेव यादवको अध्यक्षतामा आयोजित विरोधसभामा मोर्चाका नेता सत्यनारायण यादव, संघीय समाजवादी फोरम नेपालका जिल्ला अध्यक्ष दिनेश कुमार यादव, सद्भावना पार्टीका सल्लाहकार भीमराज यादव, नेपाल सद्भावना पार्टीकी केन्द्रीय सदस्य साबित्री पंडित, तराई मधेश सद्भावना पार्टीका जिल्ला उपाध्यक्ष गोपाल झा, राष्ट्रिय मधेश समाजवादी पार्टीका जिल्ला सल्लाहकार रामनरेश दास, संघीय समाजवादी फोरम नेपालका जिल्ला सदस्य केदार यादव, मधेशी मोर्चाका क्षेत्रीय संयोजक लक्ष्मण यादव, मधेशी जन अधिकार फोरम गणतान्त्रिकका हरेराम यादव, नेपाल सद्भावना पार्टी रामनारायण यादव, नेकपा माओवादी (बैद्य)का भूपेन्द्र प्रसाद यादव, तराई मधेश राष्ट्रिय अभियानका केन्द्रीय सदस्य राजेन्द्र प्रसाद गुप्ता, नेकपा माओवादी (मातृका)का बैद्यनाथ यादव, मधेश राष्ट्रिय आन्दोलन समितिका आशिष सिंह, मलेठ मोर्चाका संयोजक रामकिसुन यादवलगायतले सम्बोधन गरेका छन् ।
यसैगरी सप्तरीको कञ्चनरुप नगरपालिकामा समेत बुधवार लाठी जुलुस प्रदर्शन प्रदर्शन गरिएको छ । कञ्चनपुर बेरियरबाट निकालिएको लाठी जुलुस रुपनगरलगायतका क्षेत्रहरु परिक्रमा गरी पुनः बेरियरमै पुगी विरोधसभामा परिणत भएको थियो ।
विरोधसभामा संघीय समाजवादी फोरम नेपालका केन्द्रीय सदस्य सूर्यनाथ यादव, सप्तकोशी नगरपालिका आन्दोलन परिचालन समितिका संयोजक रबिन चौधरी, भारदह आन्दोलन परिचालन समितिका संयोजक वीरेन्द्र माझी, रामी यादव, कृष्णा साह, बुद्धिसागर चौधरी, कुशेश्वर साह, रामकुमार यादव, हजारी सुमन, थापा यादवलगायतले सम्बोधन गरेका छन् । कञ्चनरुप आन्दोलन परिचालन समितिका संयोजक अनोज कुमार यादवको नेतृत्वमा लाठी जुलुस तथा सभाको आयोजना गरिएको थियो ।

﻿
२१ असोज, काठमाडौं । स्थानीय निकाय पुनर्संरचनाका लागि बनेको आयोगले संशोधित मापदण्ड पाएको छ । नयाँ पत्र आएपछि अब दशैं विदाको समयमा पनि स्थानीय तह पुनर्संरचनाको काम गर्ने आयोगका पदाधिकारीहरुले बताएका छन् ।
सरकारले हालै मात्र तीन दलको सहमति अनुसार मापदण्ड संशोधन गरेर तत्कालीन जिल्ला विकास अन्तरगतका इलाकालाई मुख्य आधार बनाउन आयोगलाई भनेको थियो । लगत्तै आयोगका अध्यक्ष र तीन दलका शीर्ष नेताहरुको बैठक बसेर इलाकाको मापदण्ड परिमार्जनबारे सहमति भएको थियो ।
त्यस अनुसार स्थानीय विकास मन्त्रालयले शुक्रबार आयोगलाई अर्को संशोधित मापदण्ड दिएको छ । असोज २० गतेकै मिति राखेर पठाइएको पत्रमा स्थानीय तह पुनर्संरचनालाई राजनीतिक दलसहित सरोकारबालाबीच स्वीकार्यता बढाएर छिटो स्थानीय तहको चुनाव गर्न आवश्यक भएकाले मापदण्ड परिर्माजन गरिएको उल्लेख छ ।
सरकारले दिएको नयाँ मापदण्डमा गाउँपालिका, नगरपालिका तथा विशेष, संरक्षित वा स्वायक्त क्षेत्रको संख्या तथा सीमाना निर्धारण गर्दा साविकका जिल्लाका इलाकालाई समेत मुख्य आधारका रुपमा दिने उल्लेख छ ।
परिमार्जित मापदण्डअनुसार आयोगले साविकको इलाका फुटाउन वा एकभन्दा बढी इलाकालाई मिलाएर स्थानीय तह निर्माण गर्न सक्नेछ । नयाँ मापदण्डमा भनिएको छ, जनसंख्या तथा क्षेत्रफलसमेतको आधारमा एकभन्दा बढी इलाका वा इलाकाको क्षेत्र समावेश गरी स्थानीय तह पुनर्संरचना गर्न सकिने ।’
साथै एकभन्दा बढी इलाकालाई समेटेर वा कुनै एक इलाकाको पुरै वा आशिंक क्षेत्र समावेश गरेर कुनै नगरपालिका गठन भइसकेको भए त्यस्तो नगरपालिकालाई उपयुक्तताका आधारमा कायम राख्न वा क्षेत्र थपघट गर्न आयोगले सक्नेछ ।
त्यस्तै विशेष, संरक्षित वा स्वायक्त क्षेत्रको पहिचान गर्दा कुनै गाउँपालिका वा नगरपालिकाको सिंगो क्षेत्र वा कुनै वडा वा वडाहरुलाई प्रस्ताव गर्न सक्नेछ ।
भौगोलिक विकटताका कारण ठूलो क्षेत्रफल हुन गई सेवा सुविधा पुर्‍याउन कठिन हुने क्षेत्रको हकमा स्थानीय तहको क्षेत्रफल कम गर्न ध्यान दिने नयाँ मापदण्डमा उल्लेख छ ।
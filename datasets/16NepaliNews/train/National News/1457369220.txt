
﻿
२४ फागुन, काठमाडौं । राष्ट्रिय सभागृहमा सभापति पदका लागि दोस्रो चरणको मतदान हुँदै गर्दा शेरबहादुर देउवा र रामचन्द्र पौडेल एकैठाउँमा बसेर गफिइरहेका थिए । त्यहीबेला कालीकोटका महाधिवेशन प्रतिनिधि कर्णबीर टमाटाले छेवैमा गएर भने- ‘तपाईहरुले हामीलाई धेरै दुःख दिनुभयो ।’
चुनावी प्रतिस्पर्धामा दोस्रोपटक भिडिरहेका नेताद्वयलाई टमाटाले भने- ‘यस्तो गर्न नहुने, मिलेर जानुपर्ने । यत्रो प्रजातान्त्रिक र ठूलो पार्टी, तपाईहरुले दुईपटक प्रतिस्पर्धा गर्दा प्रतिनिधिहरुले अनावश्यक दुःख पाए । हामी कालिकोटदेखि आएको, दुःख पाइयो ।’
टमाटाको गुनासोबारे जवाफ दिँदै शेरबहादुरले भने- ‘मैले त भनेकै हो, बहुमत हिजै ल्याइसकेको थिएँ, मिलेर जाउँ भनेको हो, उहाँ (रामचन्द्र)ले मान्नुभएन ।’
कर्णबीर टमाटा
शेरबहादुरको आरोप सुनिरहेका रामचन्द्र पौडेल मुसुमुसु हाँसे मात्रै । तर, केही पनि जवाफ दिएनन् ।
रामचन्द्र कम बोले पनि तनावमुक्त जस्तै देखिएका थिए ।
कांग्रेस सभापतिका लागि पहिलो चरणमा कसैको पनि बहुमत नआएपछि दोस्रो चरणको निर्वाचन सोमबार अपरान्ह राष्ट्रिय सभागृहमा जारी छ ।
सभापतिका तेस्रो उम्मेदवार कृष्णप्रसाद सिटौला मतदान गरेर बाहिरिएका थिए भने सभापतिका उम्मेदवार रामचन्द्र पौडेल र शेरबहादुर देउवा मतदान गरेपछि सभागृहमै केहीबेर गफिएर बसेका थिए ।
दुई जना गफिइरहेका ठाउँमा कार्यकर्ता र पत्रकारहरुले पौडेल र देउवालाई आपसमा हात मिलाउन आग्रह गर्दै फोटो खिच्ने प्रयास गरे । तर, हात मिलाउन रामचन्द्र पौडेलले अस्वीकार गरे ।

﻿१ असोज , काठमाडौं ।  सरकारको नेतृत्व मुलुकमा आमुल परिवर्तन गर्छु भन्दै दशवर्षे जनयुद्ध गरेको माओवादी केन्द्रका अध्यक्ष प्रचण्डले गरिरहेका छन् । जसलाई सबैभन्दा ठूलो दल नेपाली कांग्रेसले समर्थन गरेको छ ।
प्रचण्ड नेतृत्वमा भएको जनयुद्धको कारण आफ्नो घर गुमाएका जीवन बहादुर शाही अहिले प्रचण्ड नेतृत्वकै सरकारमा पर्यटन मन्त्री बनेका छन् ।
प्रधानमन्त्री प्रचण्ड दिल्ली भ्रमणमा गएका बेला आफ्नो जन्म थलो हुम्लाको खार्पूनाथ पुगेका पर्यटन मन्त्री शाहीले जनयुद्ध समयमा माओवादीले आफ्नो घर जलाएको र सम्पूर्ण सम्पत्ति लुटेर लगेको अनि त्यसैको कारण आफ्नो आमालाई हृदयघात भएर ज्यान गुमाउनु परेको कुरालाई सम्झिँदै भक्कानिए ।
शाहीको घर दन्दनी जलिरहेको थियो । उनले आफ्नो जलेको घर सदरमुकाम सिमिकोटबाट हेरेर बस्न विवश थिए । घर जलेको हेर्न नसकेर शाहीको आमाले प्राण त्याग्नु पर्यो । तर पनि शाही परिवारले खार्पूनाथलाई विर्सन सकेन ।
माओवादी जनयुद्धको बेला मन्त्री शाही हुम्लाको जिल्ला विकास समितिको सभापति थिए । उनी हुम्ला कांग्रेसको सभापति समेत बने त्यसैको कारण उनी र उनको परिवार माओवादीको टार्गेटमा पर्न थाल्यो ।
शाहीलाई हुम्ला सदरमुकाम सिमिकोटबाट आफ्नो घर खार्पूनाथ आउनका लागि निषेध गरिएको थियो । तथापि उनी ज्यानको बाजी राखेर भए पनि घर आउने गरेका थिए ।
शाहीलाई जहाँ भेट्यो त्यहिँ मार्न माओवादीको उर्दी थियो । खार्पूनाथका बासिन्दा सम्झन्छन्, ‘जीवनको मान्छे भनेर गाउँमा भन्न सक्ने अवस्था थिएन । तँ जीवनको पुच्छर होस् भन्दै पिट्ने गर्थे ।’
शाहीले हुम्लाको विकासको लागि राम्रै योगदान गरेका पनि स्थानीय बताउँछन् ।
‘शाही आर्थिक मामिलामा पनि पारदर्शी मनिन्थे तर जीवन र हाम्रो गाउँ माथि नै आक्रमण भयो,’ खार्पूनाथाका स्थानीयले भने ।
मन्त्री भएको खुसियाली साटासाट गर्न खार्पूनाथमा भेला भएका जनतालाई उनले बिगतको बेदना बताउन थालेपछि मास एकाएक भावविह्वल भएको थियो । सबैका आँखा रसाएका थिए । बिगतमा माओवादीले दिएको पीडा सम्झदै गर्दा शाहीको बोलि बेलाबेलामा बन्द भएको थियो ।
माओवादीले घर जलाए पनि मन जलाउन नसकेको कारण आफू हुम्लाबाट पहिलो पटक क्याबिनेट स्तरको मन्त्री बन्न सफल भएको शाहीले बताए ।
हुम्ला कर्णाली नदीको ठाडो भिरमा अवस्थित गाउँ खार्पूनाथमा सिंचाई सुविधा ल्याउन मन्त्री शाहीले पन्ध्र वर्ष मुद्दा खेप्नु परेको रहेछ । अहिले स्थानीय खोलाबाट उत्पादन भएको ११ किलोवाट क्षमताको लघु जलविद्युत आयोजना निर्माण गरेर उनले गाउँलाई उज्यालो बनाउन मद्दत गरेका रहेछन् ।
गाउँमा विद्यालय र स्वास्थ्य चौकी स्थापना गर्नका लागि शाहीले कर्णालीमा सिटामोल नपाएर बिरामी मर्नु पर्ने अवस्थाको अन्त्य होस् भनेर काम गरेको बताए।
शिक्षामा लगानी गर्नुको उद्देश्य खार्पूहरुले देशको नेतृत्व गर्न सक्ने क्षमताको विकास हाेस् भन्ने रेहेकाे उनले बताए ।
सडक संजालले नछोएको कर्णालीको बिकट हिमाली जिल्ला हुम्लामा छिट्टै सडक विस्तार गर्ने तयारी भैरहेको र यसका लागि राज्यले समेत गम्भीरतापूर्वक लिएको मन्त्री शाहीको भनाइ रहेको थियो ।

﻿२१ साउन, काठमाडौं । अष्ट्रेलियामा पानी जहाजमा काम लगाइदिने भनेर अनलाइन विज्ञापन गरी ठगी गर्ने एक व्यक्तिलाई प्रहरीले पक्राउ गरेको छ ।
पक्राउ पर्नेमा ललितपुर उपमहानगरपालिका १४ नखिपोट बस्ने २८ वर्षीय राजन गुरुङ छन् ।
वैदेशिक रोजगार न्यायाधिकरणले २०७२ साल माघ महिनामा गुरुङलाई ६ बर्ष ९ महिना कैद र ६ लाख ७५ हजार रुपैयाँ जरीवानाको फैसला गरेको थियो । उक्त कैद तथा जरीवाना वेरुजु रही फरार रहेका उनलाई शुक्रबार नखिपोटबाटै प्रहरीको केन्द्रीय अनुसन्धान व्यूरोले पक्राउ गरेको हो ।
उनलाई फैसला कार्यान्वयनका लागि ललितपुर जिल्ला अदालतमा पेश गरिएको थियो । गुरुङलाई शुक्रबार नै ललितपुर जिल्ला अदालतको आदेशले कैद भुक्तानका लागि कारागार कार्यालय नख्खु ललितपुर पठाइएको छ ।
यसरी ठगे गुरुङले
गुरुङले इन्टेल हब एजुकेशन फाउन्डेसन नामक संस्थाको नामबाट हाम्रो बजार नामक वेबसाइटमा ‘अष्ट्रेलिया क्रुजमा शतप्रतिशत जब ग्यारेन्टी’ भनी बिज्ञापन गरेका थिए । सोही विज्ञापनको आधारमा उनले म्याग्दीको बरजङ गाविस-९ बस्ने तेजबहादुर कार्की समेत १० जनालाई २०७० साल असोजमा अष्ट्रेलिया जाने पानीजहाजमा सिप म्यानको काम लगाइदिन्छु भनेर प्रलोभन पारेका थिए । त्यसपछि नक्कली भिसासहितका कागजपत्रहरु तयार गरी वैदेशिक रोजगारका लागि तालिम लिनुपर्छ भनी कसैलाई भारतको बैंगलोर र कसैलाई फिलिपिन्स पुर्‍याएका थिए ।
सो बापत पीडितहरुसँग ७६ लाख ६८ हजार ९ सय ९७ रुपैयाँ संकलन गरेर फरार भएका थिए । विदेशमा अलपत्र परेका पीडितहरु आफ्नै खर्चमा नेपाल फर्किएर प्रतिवादीबिरुद्ध वैदेशिक रोजगार न्यायाधिकरणमा जाहेरी दिएका थिए ।
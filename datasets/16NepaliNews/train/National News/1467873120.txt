
﻿शशांक कोइरालाको अवस्था गम्भिर तथा स्थिर
रमेश सापकोटा/नयाँ पत्रिका
काठमाडौं, असार २२
अचानक अस्वस्थ भइ ओम अस्पताल भर्ना गरिएका नेपाली कांग्रेसका महामन्त्री डा. शशांक कोइरालाको अवस्था गम्भिर तथा स्थिर रहेको अस्पतालले जानकारी दिएको छ । अस्पताल भर्ना हुने बेलाको भन्दा केही सुधार भए पनि पछिल्ला केही घण्टादेखि अवस्था गम्भिर र स्थिर रहेको छ । कोइरालालाई एस्पिरेशन निमोनिया भएको उपचारमा संलग्न चिकित्सकहरुको भनाई छ ।
खाना सड्किएर हुने यस्तो निमोनियाले रक्त प्रवाह घटाउने (लो ब्लड प्रेसर हुने) र विभिन्न अङ्गमा असर गरी ‘मल्टि अर्गान डिस्फङ्शन’ तर्फ जाने चिकित्सकहरुको भनाइ छ । अवस्था गम्भिर भएपछि चिकित्सकहरुले ‘लाइफ सपोर्ट’ बढाएका छन् । कोइरालालाई अहिले भेण्टिलेटरको साथै ‘भासोप्रेशर’ र ‘इनोट्रोपिक’ को समेत सहयोग लिइएको छ ।
उनको अवस्थामा सुधार हुने वा नहुने उपचार शुरु भएको २४ घण्टा नपुगेसम्म भन्न नसकिने अस्पतालका मेडिकल डाइरेक्टर डा. हरि किशोर श्रेष्ठले जानकारी दिए । ‘त्यो अवधी पूरा नभएसम्म केही भन्न सकिदैन’ उनले भने ।
अवस्थामा सुधार आएपछि भने देश बाहिर लैजान सकिने उनको भनाई छ । कोइरालाको उपचारमा डा. सुबोधसागर ढकाल, डा. श्याम महर्जन, डा. राहुल पाठक, डा. प्रमोद क्षत्री , डा. भगवान कोइराला, डा.अर्जुन कार्की, डा.राजन श्रेष्ठ, डा. सुपात्रा कोइराला, डा.विश्वनाथ कोइराला, डा.लबनरसिंह जोशी र डा.उग्रनारायण पाठकलगायत संलग्न रहेका छन ।
यसअघि, नेपाली कांग्रेसका नेताहरुले कोइरालाको उपचारका लागि भारत लैजाने प्रस्ताव गरेको भएपनि अहिले नै त्यो सम्भव नभएको अस्पतालको भनाइ छ । जुन देश लगे पनि यस्तो अवस्था (कण्डिसन) मा हुने उपचार संसारभर उही हुने भएकाले तत्काल बाहिर लैजान आवश्यक नभएको अस्पतालकाले जानकारी दिएको छ ।
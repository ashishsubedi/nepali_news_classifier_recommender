
﻿नयाँ पत्रिकाकाठमाडौं, २३ वैशाख
मीना नेपाली हत्याको आरोपमा रामेछापका दीपक सापकोटालाई अदालतले २० वर्ष कैद सजाय सुनायो । १० वर्ष जेल बसेपछि उनी ‘असल चालचलन’ भएको कैदी भन्दै सरकारले बाँकी कैद सजाय मिनाहा गरेर गत दसैँमा उनलाई छाडिदियो । ‘असल चालचलन’ भएका सापकोटाले जेलभित्रै बसेर नयाँ अपराधको योजना बनाइसकेका थिए । मंगलबार उनी साइलेन्सर जडान गरिएको अत्याधुनिक पेस्तोल र लागुऔषधसहित पक्राउ परेका परेका छन् । उनीसहित मकवानपुरका रामचन्द्र थापा र मोरङका नारायण श्रेष्ठलाई समेत महानगरीय अपराध महाशाखाले पक्राउ गरेको छ । पक्राउ परेका तीनैजना जेल परेर छुटेका व्यक्तिहरू भएको महाशाखाका प्रमुख एसएसपी सर्वेन्द्र खनालले बताए । ‘उनीहरू पेसेवर रूपमै अपराधमा लागेका व्यक्तिहरू हुन्,’ खनाल भन्छन्, ‘यस्ता व्यक्तिलाई कैद मिनाहा गरेर जेलबाट छाड्नु गलत हो ।’
कारागारमै ‘धन्दा’को योजना
अपराध महाशाखाका एसपी सहकुल थापाका अनुसार अभियुक्त सापकोटा हत्या मुद्दामा १० असोज ०६२ मा पक्राउ परेका थिए । त्यस्तै, थापा चितवनको कविलासकी पदममाया गुरुङको घरमा डकैती गरेको अभियोगमा जेल परेका हुन् । २६ जेठ ०६७ मा पक्राउ परेका उनी ६ वर्ष कैद भुक्तान गरी गत ५ कात्तिकमा छुटेका थिए । तीन वर्षअघि रामेछाप जिल्ला कारागारमा उनीहरूको भेट भयो, त्यही दोस्ती भयो ।
जेलबाट छुटेपछि मिलेर ‘धन्दा’ गर्ने योजना उनीहरूले बनाए । सोहीअनुसार केही महिनाअघि भएको भेटघाटमा सापकोटाले थापालाई हतियारको व्यवस्था गर्न लगाएका थिए । थापाले आफ्नो साढुभाइ पर्ने व्यक्तिलाई हतियारको व्यवस्था गर्न लगाएका थिए । श्रेष्ठले गत १६ वैशाखमा मोरङबाट हतियार ल्याए । सोही हतियार लिएर थापा र श्रेष्ठ सोमबार चितवनबाट काठमाडौं आएका थिए । मंगलबार हतियार दिन जाने क्रममा तीनैजना पक्राउ परेका हुन् ।अभियुक्त श्रेष्ठ सशस्त्र प्रहरीका भगौडा
महाशाखाका अनुसार श्रेष्ठ सशस्त्र प्रहरीका भगौडा हुन् । जो सार्वजनिक अपराध मुद्दामा पक्राउ परी छुटेका व्यक्ति हुन् । सापकोटाले अर्काे व्यक्तिलाई बेच्न भनेर सो पेस्तोल मगाएको अनुसन्धानमा खुलेको छ । कैदीहरूलाई कैद मिनाहा गर्ने सरकारको परिपाटीका कारण उनीहरू यसरी जेलबाट छुटेलगत्तै अपराधमा लागेको प्रहरी अधिकारीहरू बताउँछन् । ललितपुर प्रहरीले हिरासतमा राखी उनीहरूविरुद्ध लागुऔषध र हातहतियार मुद्दामा कारबाही अघि बढाएको छ ।
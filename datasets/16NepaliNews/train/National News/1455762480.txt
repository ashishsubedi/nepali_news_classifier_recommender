
﻿
नयाँ पत्रिकाकाठमाडौं, ६ फागुन
डेढ लाख घुससहित जिल्ला प्रहरी कार्यालय बर्दियाका सई पक्राउ परेपछि छानबिनमा तत्कालीन जिल्ला प्रहरी प्रमुख पनि तानिएका छन् । बर्दियाका तत्कालीन एसपी गोविन्दराम परियारलाई पनि अख्तियार दुरुपयोग अनुसन्धान आयोगले छानबिनमा तानेको हो ।
अख्तियारको कोहलपुरस्थित क्षेत्रीय सम्पर्क कार्यालयबाट खटिएको टोलीले बर्दियामा कार्यरत सई नरबहादुर विकलाई डेढ लाख घुससहित पक्राउ गरेको थियो । विकमाथि अनुसन्धान गर्ने क्रममा एसपीकै निर्देशनमा घुस लिएको खुलेको अख्तियार स्रोतले जनाएको छ । ठगी मुद्दामा पक्राउ परेका अभियुक्तलाई छुटाइदिने भन्दै विकले डेढ लाख लिएका थिए ।
बयानका क्रममा तत्कालीन जिल्ला प्रहरी प्रमुख परियारकै निर्देशनमा घुस लिएको बताएपछि आयोगले उनलाई पनि बिहीबार बयानका लागि बोलाएको छ । प्रहरी प्रधान कार्यालयले पनि परियारलाई बर्दियाबाट सरुवा गरिसकेको छ ।
मुद्दा शाखामा धेरै भ्रष्टाचार
अख्तियारले गरेका पछिल्ला अप्रेसनमा प्रहरीको मुद्दा शाखामा धेरै भ्रष्टाचार हुने गरेको देखाएको छ । गत १८ माघमा पनि ललितपुरमा मुद्दा शाखाकै प्रहरी साढे चार लाख घुससहित पक्राउ परेका थिए ।
त्यस्तै, २१ माघमा चितवनको खैरहनी इलाक प्रहरी कार्यालयका इन्सपेक्टर अम्बिकाप्रसाद गुप्ता पनि दुईजनालाई मुद्दा नचलाई छाडिदिने भन्दै ८ हजार रुपैयाँ घुस लिने क्रममा पक्राउ परेका थिए ।
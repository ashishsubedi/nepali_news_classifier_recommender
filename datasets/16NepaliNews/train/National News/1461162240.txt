
﻿२०६३ बैशाख ८ । लोकतन्त्रको माग राख्दै सात राजनीतिक दलले थालेको आन्दोलन यसदिनसम्म आइपुग्दा ऐतिहासिक भएको छ ।
ऐतिहासिक जनप्रदर्शन भएपछि राजनीतिक दलका नेताहरु र आन्दोलनको नेतृत्वमा रहेका नेताहरु थप उत्साहित भएका छन् ।
सरकारले काठमाडौंसहित मुलुकका विभिन्न ठाउँमा कफ्र्यु लगाएपनि त्यसलाई छिचोल्दै मास सडकमा निस्किएको थियो । काठमाडाैंको महाराजगन्जमा भेला भएका प्रदर्शनकारी कफ्र्यु तोड्दै अघि बढ्न थालेपछि सुरक्षाकर्मी हच्किएका थिए ।
दिनभर दसौं लाखले प्रदर्शन गरेपछि बेलुका राजा ज्ञानेन्द्र शाहले जनताका नाममा सम्बोधन गर्दै जनताको नासो जनतलाई नै फिर्ता गरेको घोषणा गरेका थिए ।
तर सम्बोधनपछि पनि जिल्ला जिल्लामा त्यसको विरोध गर्दै राती अबेरसम्म प्रदर्शन भएको थियो ।

राजाको सम्बोधनले माग पूरा नगरेको भन्दै दलहरुले पनि आन्दोलन जारी राख्ने निर्णय गरेका छन् । तर शाही सम्बोधनको अन्तर्राष्ट्रिय निकायले भने स्वागत गरेका थिए ।
राजनीतिक दलहरुलाई अन्तर्राष्ट्रिय निकायले सम्बोधनको स्वागत गर्न दवाव दिएपनि उनीहरुले माग पुरा नभएको भन्दै आन्दोलन जारी राख्ने घोषणा गरेका हुन् ।
यस्तो थियो राजा ज्ञानेन्द्रको सम्बोधनको पूर्ण पाठ 
प्यारा देशवासीहरु,नेपालीहरुको संयुक्त विवेकको निक्र्योल, समझदारी र संयुक्त प्रयासबाट शान्ति सुव्यवस्था, सुशासन, भ्रष्टाचार नियन्त्रण तथा जननिर्वाचित निकायहरुलाई जीवन्त तुल्याएर बहुदलीय प्रजातन्त्रलाई सार्थक अभ्यासमा उन्मुख गराउन हामीबाट तत्कालीन परिस्थितिमा बाध्य भई २०६१ माघ १९ को कदम चाल्नुपरेको कुरा सर्वविदितै छ । हाम्रो यो कदममा साथ दिएर आम जनताले शान्ति र प्रजातन्त्र नै आफ्नो चाहना भएको पुष्टि गरे, राष्ट्रसेवकहरुले कर्तव्यपरायणता देखाए, हामी यसको सराहाना गर्दछौं । आफ्नो गौरवमय परम्परालाई अघि बढाउँदै सुरक्षाकर्मीहरुले प्रदर्शन गरेको लगन, साहस र अनुशासनको हामी कदर गर्दछौं ।हामीबाट देशका सबै भागहरुमा गएर जनताको पीरमर्का र चाहना बुझी आँसु पुछ्ने प्रयास पनि गर्यौं ।जनताको ढाढस बढाउन कोसिस पनि गरेकै हो । हत्या, हिँसा र आतंकबाट पीडित देश र जनताको हितमा संवादको बाटोमा आउन राजनीतिक दलहरुलाई आब्हान पनि गर्यौं ।तर यो साकार भएन । प्रजातन्त्रको आदर्श प्राप्तिको लागि राजनीतिक दलहरुको सक्रिय संलग्नता र सहभागिता अनिवार्य हुन्छ । यसका साथै देश र जनताको बृहद हित तथा लोकसम्मतिको आधारमा शासन व्यवस्था चलाउने शाहवंशीय परम्परा रहेको तथा संबैधानिक राजतन्त्र र बहुदलीय प्रजातन्त्रमा हाम्रो अटुट प्रतिवद्धता भएकोले आज यही शाही घोषणाद्धारा नेपाल अधिराज्यको कार्यकारिणी अधिकार नेपाल अधिराज्यको संविधान, २०४७ को धारा ३५ बमोजिम हुनेगरी जनताको नासो जनतालाई नै फर्काएका छौं ।राज्यशक्तिको स्रोत जनता नै भएकाले देश र जनताको हितमा सद्भावना र सहमति बनाएर, शान्ति सुव्यवस्था कायम गर्नुपर्दछ । बहुदलीय प्रजातन्त्रको रक्षा गर्दै संवैधानिक बाटो छाडेकाहरुलाई प्रजातान्त्रिक प्रणालीको मुल प्रवाहमा ल्याएर देशलाई शान्ति र समुन्नतिको बाटोमा अग्रसर गराउनुपर्दछ । यसैगरी निर्वाचनद्धारा जनप्रतिनिधिमूलक निकायहरु क्रियाशील पारी प्रजातन्त्रलाई सार्थक बनाउन अग्रसर हुनुपर्दछ । यसका लागि नेपाल अधिराज्यको संविधान, २०४७ बमोजिम देशको शासन व्यवस्थाको अभिभारा ग्रहण गर्ने मन्त्रिपरिषद गठन गर्नका लागि प्रधानमन्त्री पदको लागि यथाशीघ्र नाम सिफारिस गर्न सात राजनीतिक दलहरुको गठबन्धनलाई हामी आब्हान गर्दछौं । यसरी प्रधानमन्त्रीको नियुक्ति नभएसम्म मौजुदा मन्त्रिपरिषदले नै कार्यभार सम्हाली रहनेछ । श्री पशुपतिनाथले हामी सबैको कल्याण गरुन् । जय नेपाल (स्रोत : जनआन्दोलनको बेला प्रकाशित विभिन्न दैनिक पत्रिका)
तस्बिर : फलानो डटकम
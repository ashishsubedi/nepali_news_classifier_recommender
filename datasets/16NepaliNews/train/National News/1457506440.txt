
﻿नयाँ पत्रिकाकाठमाडौं, २६ फागुन
कुनै वेला सँगै जनयुद्धको नेतृत्व गरेका प्रचण्ड र बाबुरामको राजनीतिक यात्रा अलग भएपछि उनीहरूको सम्बन्धको अन्तरंग खोतल्दै पत्रकार नेत्र पन्थीले ‘डिभोर्स’ नामको पुस्तक सार्वजनिक गरेका छन् । मंगलबार राजधानीमा एक समारोहबीच पुस्तक विमोचन गरियो ।
माओवादी युद्धमा होमिएका दोस्रो तहका चारजना नेताले पुस्तक विमोचन गरे । एमाओवादी सचिव तथा उपप्रधानमन्त्री टोपबहादुर रायमाझी, नेकपा क्रान्तिकारी माओवादीकी प्रवक्ता पम्फा भुसाल, नयाँ शक्ति नेपालका संगठन विभाग प्रमुख देवेन्द्र पौडेल तथा क्रान्तिकारी कम्युनिस्ट पार्टीका महासचिव मणि थापाले पुस्तक विमोचन गरेका हुन् । माओवादी युद्धमा सहभागी नेताहरूका सम्बन्धका अन्तरंग कथा समेटेर पुस्तक तयार पारिएको छ ।विमोचनमा नेताहरूबीच घोचपेच
पुस्तक विमोचनमा कार्यक्रम सञ्चालकले पुस्तकमै केन्द्रित भएर टिप्पणी गर्न आग्रह गरे पनि चारै नेताले आपसमा घोचपेच गर्न मञ्च प्रयोग गरे । ‘बाबुरामजी माओवादी आन्दोलनबाट धेरै टाढा पुगिसक्नुभयो,’ मणि थापाले सुरुमै भट्टराईको नयाँ शक्तिका विषयमा टिप्पणी गर्दै भने, ‘माओवादी आन्दोलनको पुन: एकपटक गम्भीर समीक्षा गरी एकताबद्ध हुनैपर्दछ ।’थापापछि बोलेका नयाँ शक्ति नेपालका नेता पौडेलले थापाले बाबुरामको बचाउ गर्दै आफूहरू माक्र्सवादबाट नभागेको दाबी गरे । ‘माक्र्सवादबाट कोही भाग्न सक्दैन, हामी पनि भागेका छैनौँ,’ पौडेलले भने, ‘हामी पनि यहीँ छौँ, कहीँ कतै पुगेका छैनौँ, सिमापारि पुगेका छैनौँ ।’भुसाल र रायमाझीले पनि नयाँ शक्तिबारेमा घोचपेच गर्न छोडेनन् । भुसालले नयाँ शक्तिको दस्ताबेज र कार्यक्रम अध्ययन गर्दा माक्र्सवादी नलागेको टिप्पणी गरिन् ।
एमाओवादी सचिव रायमाझीले फुटेर गएका कांग्रेस, एमालेका नेता पुन: पुरानै घरमा फर्किएर आएको उदाहरण दिँदै तत्कालै सम्भव नभए पनि कुनै दिन भट्टराई फर्किएर आउने जिकिर गरे । उनले भट्टराईको नयाँ शक्तिभित्र पुँजीवादी र माक्र्सवादीबीच वैचारिक संघर्ष देखिएको भन्दै विचारमा अलमलिएको समूह पार्टी बन्न नसक्ने र त्यो कहीँ पुग्न नसक्ने दाबी गरे ।
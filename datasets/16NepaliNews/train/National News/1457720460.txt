
﻿२८ फागुन, चितवन । सत्य निरुपण तथा मेलमिलाप आयोगका पदाधिकारीले चितवन जिल्लाको बाँदरमुढे घटनाका पीडितहरुसँग शुक्रबार अन्तरक्रिया गरेका छन् ।
आयोगका अध्यक्ष सूर्यकिरण गुरुङ सहित पाँचैजना पदाधिकारीहरु बाँदरमुढे पुगेका थिए । माओवादीले जनयुद्धकालमा यात्री बसमा बम पड्काएर तीन दर्जन नागरिकको हत्या गरेको घटनास्थल नजिकै रहेको विद्यालयले आयोगले पीडितहरुसँग अन्तरक्रिया आयोजना गरेको थियो ।
तर, अन्तरक्रियास्थलमा माओवादीका पूर्व लडाकूहरु पनि सहभागी भएको भन्दै पीडितहरुले आयोगका पदाधिकारीसमक्ष आफूहरुको सुरक्षाबारे चिन्ता व्यक्त गरेका थिए । कार्यक्रममा पीडिक पक्षसमेत उपस्थित गराइएको पीडितको गुनासो थियो ।
माओवादी कार्यकर्ताले भने एउटै समाजमा बस्ने भएकाले आपसमा मिल्नुपर्ने ढंगको अभिव्यक्ति दिएका थिए । अन्तरक्रियाको प्रारम्भमा केही असामाजस्यता देखिए पनि विस्तारै माओवादी कार्यकर्ता बाहिरिएपछि आयोगका पदाधिकारीसमक्ष पीडितहरुले आफ्ना गुनासाहरु राखेको र कार्यक्रम सफल भएको एक सहभागीले बताए ।
आयोगका अध्यक्ष गुरुङले कार्यक्रमस्थलमा सञ्चारकर्मीहरुलाई नबस्न आग्रह गरेका थिए । छलफलमा आयोगका सदस्य लीला उदासी, श्रीकृष्ण सुवेदी, मञ्जला झा र माधवी भट्ट पाँचैजनाको सहभागिता थियो ।
बाँदरमुढे जानुभन्दा अघिल्लो दिन विहीबार भरतपुरमा चितवनका सरकारी कार्यालयका प्रमुख, नागरिक समाज र पत्रकारहरुसँग आयोगका पदाधिकारीले अन्तरक्रिया कार्यक्रमको आयोजना गरेको थियो । आयोगका पदाधिकारीहरु शनिबार काठमाडौं र्फकने कार्यक्रम छ ।
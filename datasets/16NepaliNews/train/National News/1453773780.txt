
﻿नयाँ पत्रिका काठमाडौं, १२ माघऔँठाछाप र फोटोसहितको रेकर्ड
अस्तव्यस्त कारागार व्यवस्थापनमा सुधार गर्ने पहलस्वरूपमा देशभरका जेलमा रहेका कैदीबन्दीको बायोमेट्रिक रेकर्ड राख्न सुरु भएको छ । कारागार व्यवस्था विभागले देशभरका कैदी–बन्दीको बायोमेट्रिक रेकर्ड राख्न सुरु गरेको हो । बायोमेट्रिक रेकर्डमा कैदीको नाम ठेगाना, औँठाछाप र फोटोसहितको डिजिटल रेकर्ड राख्ने गरिएको छ ।फागुनभित्रै सबैको रेकर्ड राखिने
हालसम्म तीन विकास क्षेत्रका जेलमा रहेका कैदीको विवरण लिने काम सकिएको छ । बाँकी दुई क्षेत्रमा काम भइरहेको कारागार व्यवस्था विभागका निर्देशक वेदप्रसाद खरेलले जानकारी दिए । फागुन महिनाभित्र सबैको बायोमेट्रिक रेकर्ड तयार पारिने उनले बताए ।कारागार व्यवस्थापन गर्ने प्रयास
यसअघि कैदी–बन्दीको केन्द्रीय तथ्यांक राख्ने काम हुन सकेको थिएन । जसकारण कारागारको व्यवस्थापन अस्तव्यस्त हुँदै आएको निर्देशक खरेलको भनाइ छ । कारागारको व्यवस्थापन कतिसम्म अस्तव्यस्त थियो भने जेलमा एउटाको सट्टा अर्काेले कैद भुक्तान गरेको पाइएको थियो । गत असारमा प्रहरीले पक्राउ परेका सन्की लामाले आफ्नो सट्टा अर्का व्यक्तिलाई जेलमा राखेका थिए ।बायोमेट्रिकबाट सुधारको अपेक्षा
देशभरका कारागारलाई बायोमेट्रिक प्रणालीमा लगेपछि कारागार व्यवस्थापनमा व्यापक सुधार आउने दाबी गरिएको छ । ‘बायोमेट्रिक रेकर्ड सिस्टमले कारागार व्यवस्थापनमा देखिएका कमजोरी र विकृति हटाउने विश्वास छ,’ विभागका निर्देशक खरेलले भने, ‘त्यही विश्वासका साथ यो प्रणाली लागू गर्न थालिएको हो ।’तर, निरन्तरतामा आशंका
बायोमेट्रिक रेकर्ड प्रणाली कार्यान्वयनमा आएपछि देशभरका जेलको विवरण दैनिक रूपमा अपडेट हुने बताइएको छ । तर, विभागले दाबी गरेजस्तो दिनहुँ त्यस्तो विवरण अपडेट गर्न भने मुस्किल देखिन्छ । किनभने देशभरका कारागारमा जनशक्तिको ठूलो अभाव छ ।कारागार थोरै, कैदी–बन्दी धेरै
देशभरी ७४ करागार छन्, जसमा करिब २६ हजार कैदी–बन्दी छन् । सबैजसो जेलमा क्षमताभन्दा धेरै संख्यामा कैदी–बन्दी राख्नुपर्ने बाध्यता रहेको स्वयं निर्देशक खरेलले बताए । सरकारले नुवाकोटमा ५ हजार क्षमताको केन्द्रीय कारागार र बाँकेको नौवस्तामा खुला कारागार निर्माणको काम पनि सुरु गरेको छ । तर, तत्काल ती परियोजना पूर्ण हुने होइनन् ।
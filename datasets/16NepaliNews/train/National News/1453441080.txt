
﻿
एसके सान
८ माघ, सप्तरी । मोरङको रंगेलीमा प्रहरीको गोलीबाट तीन जनाको ज्यान गएको बिरोधमा सप्तरीमा शुक्रबार बिहानैदेखि प्रदर्शन शुरु भएको छ ।
मधेसी मोर्चाले बिहानैदेखि सदरमुकाम राजविराजमा टायर बाल्दै प्रदर्शन थालेका छन् भने शैक्षिक संस्था र बजार समेत बन्द गराएका छन् ।
मोर्चाका नेता/कार्यकर्ताहरुले सरकारबिरुद्व नाराबाजी गर्दै बजार, पसल र शैक्षिक संस्थाहरु बन्द गराएका छन् ।
मोर्चाको नाराबाजीपछि राजविराजका सम्पूर्ण शैक्षिक संस्थाहरु बन्द भएका छन् । विद्यार्थी तथा शिक्षकहरु विद्यालयमा आएपनि उनीहरु र फर्केका छन् ।
मोर्चाद्वारा राजविराजको गजेन्द्र चोक, जनआन्दोलन चोक, रुपनी मोडसहितका ठाउँमा टायर बालेर निरन्तर नाराबाजी गरिरहेका छन् ।
पछिल्लो एक साता यता खुलेको राजविराज बजार रंगेली घट्नापछि पुनः बन्द भएको छ ।
सद्भावनाको भ्रातृ संगठन विद्यार्थी मंचका राष्ट्रिय अध्यक्ष किशोरकुमार यादवले शान्तिपूर्ण आन्दोलन गर्दा समेत सरकारले निहत्था जनतामाथि गोली प्रहार गर्न नरोकोकाले आन्दोलनलाई सशक्त बनाउनुको विकल्प नभएको बताए ।
उनले आफूहरु लचकता अपनाएपनि सरकारले त्यसलाई कमजोरीको रुपमा लिएको बताउँदै अबको आन्दोलन वार कि पारको हुने बताए ।
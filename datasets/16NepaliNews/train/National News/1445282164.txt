
﻿काठमाण्डु, सरकार नेतृत्वकर्ता दल नेकपा एमाले भारतले सजिलै नाकाबन्दी खुलाउन संकेत नदेखिएको निष्कर्षमा पुगेको छ ।आइतबार साँझ प्रधानमन्त्री निवास बालुवाटारमा बसेको स्थायी समिति बैठकले भारत तत्काल अघोषित नाकाबन्दी हटाउने पक्षमा नदेखिएको निष्कर्ष निकालेको हो ।कुटनीतिक र राजनीतिक तहबाट पटकपटक गरिएका प्रयास र अन्तर्राष्ट्रिय दबाब बेवास्ता गर्दै भारत नेपालीलाई थप दुःख दिने नियतमा अडिगरहेको ठहर पनि बैठकले गरेको छ ।

 नाकाबन्दी खुलाउन भएका सबैखाले प्रयासहरुको भारतले बेवास्ता गरेको छ , एक स्थायी समिति सदस्यले काठमाण्डु टुडेसँग भने,  नेपालीलाई अझै दुःख दिने नियत राखेको बुझिन्छ । बैठकमा अधिकांश पदाधिकारी र स्थायी समिति सदस्यले नाकाबन्दीका कारण जनताले सास्ती बेहोर्नु परेको भन्दै तत्काल नाका खुलाउने सम्बन्धमा आवश्यक कदम चाल्न सरकारको ध्यानाकर्षण गराएका थिए ।

भारतले नटरेर चीनसँगको नाका सुचारु गरी इन्धन आपूर्ति गर्न प्रधानमन्त्री ओलीलाई नेताहरुले दबाब दिएका छन् ।जवाफमा पार्टी अध्यक्षसमेत रहेका प्रधानमन्त्री केपी शर्मा ओलीले परराष्ट्रमन्त्री कमल थापा स्वदेश फर्केपछि थप कदम चाल्ने बताएका थिए ।

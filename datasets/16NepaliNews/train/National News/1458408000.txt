
﻿६ चैत, सप्तरी । पुनरावेदन वार इकाई राजविराजमा प्रजातान्त्रिक समूहको वर्चस्व भएको छ । नयाँ नेतृत्वका लागि भएको निर्वाचनले प्रजातान्त्रिक समूहका सम्पूर्ण पदाधिकारी निर्वाचित भएका छन् ।
शुक्रबार भएको निर्वाचनको परिणाम शनिबार आएको छ । परिणाम अनुसार प्रजातान्त्रिक समूहबाट अध्यक्षमा अधिवक्ता विजय कुमार यादव विजयी भएका छन् । यादवले १ सय २४ मत पाउँदा उनका निकटतम प्रगतिशील समूहका अधिवक्ता सुजित कुमार पोखरेलले ६१ मत प्राप्त गरे ।
उपाध्यक्ष पदमा नरेन्द्र भट्टराईले १ सय २ मत प्राप्त गरी निर्वाचित हुँदा उनका निकटतम प्रगतिशील समूहका पार्वती जोशी ८२ मत पाइन् । सचिवमा बिमल कुमार साहले आफ्ना निकटतम प्रगतिशिल समूहका मनोज देवलाई ६३ मतले पराजित गरे । साहले १ सय १९ मत पाए भने देवले ६६ मत मात्रै पाए ।
कोषाध्यक्षमा बौधकृष्ण भगत १ सय ८ मत प्राप्त गरी विजयी भएका छन् भने उनका निकटतम उमाशंकर देवले ७६ मत प्राप्त गरे ।
सदस्यहरुमा उपेन्द्र यादव, किसुनदेव ठाकुर, शंकर प्रसाद राय, शिवनारायण यादव, नन्दकिशोर यादव, राजकुमार साह, लक्ष्मण कुमार ठाकुर र रामप्रसाद राय निर्वाचित भएका छन् । निर्वाचित सबै लोकतान्त्रिक समूहकै हुन् ।
यस्तै केन्द्रीय पार्षदमा देबनारायण यादव, अशोक झा, रणधीर कुमार कर्ण, चिरञ्जिवीलाल देव, निकुन्तनारायण झा, ललितेश्वर प्रसाद गुप्ता, सत्यनारायण यादव र देवनारायण चौधरी निर्वाचित भएका छन् ।
महिला सदस्यमा अम्बिका चौधरी निर्विरोध निर्वाचित भइन् । पुनरावेदन वार इकाई राजविराजमा कुल २०१ मतदाता रहेका छन् ।
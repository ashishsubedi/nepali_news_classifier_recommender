
﻿राजविराज, १३ पुस । उदयपुरको कटारी नगरपालिका २ बेलश्रोतबाट प्रहरीले मंगलबार एक ट्रकबाट अवैध १६ वोरा अवैध सुर्ती बरामद गरेको छ ।
प्रहरी चौकी बेलश्रोतबाट खटिएका टोलीले सवारी चेक जाँचका क्रममा ना ३ ख १२५ नम्बरको मिनि ट्रकबाट राजश्व छलेको एक हजार दुई सय असी प्याकेट (१६ बोरा) गोल्डेन टेम्पल नाम गरेको तयारी सुर्ती बरामद गरेको हो । बरामद सुर्तीसहित ट्रक आवश्वयक कारवाहीकालागि लहानस्थित कर कार्यालयमा पठाइएको इलाका प्रहरी कार्यालय कटारीले जनाएको छ ।
त्यसैगरी सप्तरी प्रहरीले सोमबार राती जिल्लाको जमुनी मधेपुरा ५ कोशी नहर हुँदै भन्सार छलेर ल्याएको पुल निर्माणमा प्रयोग गरिने पुराना फलामका ठुला मेशीनहरु सहित  06- 4978,  01- 9539 /  06- 4970 नम्बरको तीन वटा भारतीय ट्रक पक्राउ परेको छ । भारतबाट भन्सार छली ल्याएको ठुला–ठुला मेशीनहरु राजविराज नगरपालिका २ स्थित दशरथ साहको घरमा अनलोड भएको भन्ने विशेष सुचनाका आधारमा जिल्ला प्रहरी कार्यालय सप्तरीको टोलीले सामान पुर्याएर फर्कदै गरेका ती ट्रकसहित चालक नियन्त्रणमा लिएको थियो । ट्रक चालकहरुसँग गरिएको अनुसन्धान पश्चात प्रहरीले साहको घरबाट गिट्टी माटो उठाउने मेशीन थान २, डिएमसि नाम गरेको मेशीन थान १, टिभि नाम गरेको फलामे पाईप चार मिटरको थान १, सोही ब्राण्डको तीन मिटरको पाईप थान १, डेढ मिटरको पाईप ६१ थान, डिएमसि ब्राण्डको फलामे रड थान २०, लाइनर क्यासिन नाम गरेको पाईप थान ३, भर्टिकल पम्पसेट मेशीन थान १ र मसला हाल्ने फलामको टिप थान १ बरामद गरेको छ ।
बरामद सामानसहित ट्रक र चालकलाई आवश्यक कारवाहीकालागी राजश्व कार्यालय ईटहरीमा राखिएको जिल्ला प्रहरी कार्यालय सप्तरीले जनाएको छ ।
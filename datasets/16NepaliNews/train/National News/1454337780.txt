
﻿१७ माघ, काठमाडौं । सिनामंगलस्थित प्रेस काउन्सिलको कार्यालयमा सोमबार ‘अनलाइन पत्रकारिता र आचार संहिता’ विषयमा अन्तरक्रिया कार्यक्रम आयोजना गरिएको थियो, जहाँ बरिष्ठ पत्रकार प्रतीक प्रधानले यस्तो बहस छेडे-‘पत्रकारको आचार संहिता कसले बनाउने ? सरकार वा प्रेस काउन्सिलले पत्रकारको आचार संहिता बनाउने होइन, पत्रकार आफैंले बनाउनुपर्छ ।’
पत्रकार प्रधानले अर्को पनि प्रश्न उठाए- आचार संहिता भनेको नैतिक बन्धनमात्रै हो कि बाध्यकारी कानून हो ?’
पत्रकार प्रधानले उठाएका प्रश्नको जवाफ सञ्चार कानूनका जानकार एवं हाल पत्रकार आचारसंहिताको नयाँ ड्राफ्ट बनाइरहेका काशिराज दाहालले राम्रैसँग दिए । तर, त्योभन्दा पहिले सुनौं- नेपालका अनलाइन पत्रिकासम्बन्धी अर्को रोचक बहस-
नेपालमा अनलाइन पत्रिकाको संख्या २७० भन्दा बढी
प्रेस काउन्सिलका सूचना प्रविधि अधिकृत रामशरण बोहोराले अहिले काउन्सिलमा २७० भन्दा बढी अनलाइन पत्रिकाहरु सूचीकृत भइसकेको जानकारी दिए ।
सूचीकरणका नपरेका अनलाइनहरु व्यवस्थित हुन नसकेको र सूचीकरणमा परेकाहरुले आचार संहिताको पालना गर्ने क्रममा सुधार आएको बोहोराले बताए । अनलाइन पत्रकारिता मर्यादित र व्यवसायिक हुन थालेका उनले बताए । तर, अनलाइन पत्रिका सूचीकरणका लागि आउनेहरुले भ्याट र प्यानमा अनिवार्य दर्ता गरिएको हुनुपर्ने प्रावधानप्रति आपत्ति जनाउने गरेको बोहोराले बताए ।
प्यानमा दर्ता अनिवार्य गरिए पनि भ्याटमा अनिवार्य गरिरहनु नपर्ने आफूलाई लागेको बोहोराले प्रतिक्रिया दिए । नगरपालिकामा व्यवसाय दर्ता गर्न पाइने भएकाले त्यसरी पनि अनलाइन दर्ता गरेर चलाउन र काउन्सिलमा सूचीकरण गर्न सकिने उनले प्रस्ताव गरे । गैर नाफामूलक गैरसरकारी संस्थाले चलाउने अनलाइन नाफामूलक हुने भएकाले त्यस्ता संस्थाले अनलाइन पत्रिका चलाउनु परे छुट्टै कम्पनी अन्तरगत आउनुपर्ने बोहोराले बताए ।
तर, सानो कारोबार गर्ने अनलाइन पत्रिकाहरुलाई भ्याटमा अनिवार्य दर्ता गर्न लगाउनु व्यवहारिक नहुने उनले संकेत गरे ।
मीठारामको तीतो प्रश्नः पेट्रोलका लागि मात्रै अनलाइन चलाएको हो ?
भ्याटमा दर्ताविनै अनलाइन चलाउने दिने हो कि भन्ने बोहोराको प्रस्तावको सूचना विभागका शाखा अधिकृत मीठाराम हुमागाइँले आलोचना गरे । अनलाइन पत्रिका सूचीकरणका लागि भ्याटमा दर्ता हुनु अनिवार्य रहेको सरकारी प्रावधान उनले स्मरण गराए ।
अनलाइन पत्रिका दर्ता गर्न सजिलो भएकाले कतिपयले प्रेस पास र पेट्रोलका लागि मात्रै अनलाइन चलाएको हो कि जस्तो आफूलाई लागेको हुमागाइँले बताए ।
सूचना विभागमा प्रेस प्रतिनिधि प्रमाणपत्र वितरण शाखा हेर्ने हुमागाइँले भने- ‘प्रेसकार्ड र पेट्रोलका लागिमात्रै कतिपयले अनलाइन चलाएको हो कि ? एकै दिन अनलाइन दर्ता गरेर ९ जनाले प्रेस पास लिएको देख्दा मलाई दुःख लाग्यो । यो डरलाग्दो भएको छ, त्यसैले अब नियुक्ति पत्र र पारिश्रमिक पाएका पत्रकारलाई मात्रै प्रेसपास दिने कि भन्ने भइरहेको छ ।’
एक ल्यापटप एक अनलाइनजस्तो भइसक्यो: विष्ट
कार्यक्रममा बोल्दै नेपाल पत्रकार महासंघका अध्यक्ष डा. महेन्द्र विष्टले अहिले नेपालमा ‘एक ल्यापटप, एक अनलाइन’ जस्तै अवस्था आइसकेको भन्दै यसलाई व्यवस्थित गरिनुपर्ने र यसका लागि पत्रकार आचार संहितालाई पयिरमार्चन गर्न आवश्यक रहेको बताए । ‘पत्रकार आचार संहितामा पुनरावलोकन जरुरी छ, नयाँ आचारसंहिता निर्माणको प्रक्रियामा छ र मस्यौदासमेत तयार भइरहेको छ’ विष्टले भने- ‘आचार संहिताबारे महासंघले आफ्नो फोरममा व्यापक बहस गर्ने तयारी गरिरहेको छ ।’
पछिल्लो समयमा विकसित परिवेशलाई समेटेर नयाँ पत्रकार आचार संहिता बनाउन जरुरी भएको विष्टले बताए । अहिले अनलाइन पत्रकारिता मेन स्टि्रमको पत्रकारिता हो भन्नेमा कुनै शंका नरहेको भन्दै विष्टले अब पि्रन्ट मिडिया परम्परागत मिडिया बन्न लागेको विश्लेषण गरे ।
साथै पत्रकारितालाई व्यवस्थित बनाउन आमसञ्चारको नयाँ कोर्ष विकसित गरी कक्षाहरु सञ्चालन गर्न आवश्यक रहेको उनले बताए । अनलाइनमा प्रकाशित समाचारको पोष्ट डिलिट गर्न नपाइने भन्ने सम्बन्धमा विष्टले कतिपय राख्नै नमिल्ने समाचारहरुलाई डिलिट नगरेर के गर्ने भन्ने प्रश्न उठाए ।
प्रहरीले काउन्सिलतिर पठाउन थाल्यो: कार्की
कार्यक्रममा सभापतित्व गरेका प्रेस काउन्सिलका अध्यक्ष बोर्णबहादुर कार्कीले अनलाइन पत्रिकामा छापिएका समाचारको गुनासो लिएर प्रहरीमा उजुरी दिन गएका व्यक्तिहरुलाई प्रहरीले प्रेस काउन्सिलमा पठाउन थालेको जानकारी दिए ।
काउन्सिलमा सूचीकरण भएका अनलाइनबारे उजुरी वा गुनासोहरु भए प्रेस काउन्सिलले हेर्ने र सूचीकरण नभएका अनलाइन वा सामाजिक सञ्जालबारे आउने उजुरीहरुलाई साइबर क्राइम अन्तरगत प्रहरीले हेर्ने कार्कीले स्पष्ट पारे । ‘जुन अनलाइनहरु प्रेस काउन्सिलमा छन्, तिनलाई प्रहरीले हेर्दैन,’ कार्कीले भने-‘त्यस्ता उजुरी प्रहरीले नै काउन्सिलमा पठाउने गरेको छ ।’
पत्रकार आचार संहिता नैतिक बन्धनमात्रै नभएर यसले कानूनको रुपसमेत लिएको कार्कीले स्पष्ट पारे ।
दाहालले भने- कानूनभन्दा न्याय ठूलो, न्याय भन्दा नैतिकता
अनलाइन पत्रकार संघ र प्रेस काउन्सिलको संयुक्त आयोजनामा भएको कार्यक्रममा पत्रकार ऋषिकेष दाहालले पेश गरेको अनलाइन पत्रिका र आचार संहिता विषयक कार्यपत्रमाथि कानूनविद काशिराज दाहालले टिप्पणी गरे ।
यसक्रममा दाहालले कानूनभन्दा न्याय माथि हुने र न्याय भन्दा पनि नैतिकता माथि हुने गरेको बताए । व्यवस्थापिकाले बनाएको सञ्चार कानूनले नै प्रेस काउन्सिललाई आचार संहिता बनाएर लागू गर्न भनेकाले पत्रकार आचार संहिता नैतिक रुपमा मात्रै नभई कानूनी रुपमा समेत बन्धनकारी हुने दाहालले स्पष्ट पारेे ।
आफूलाई काउन्सिलले आचार संहिताको नयाँ ड्राफ्ट तयार पार्न जिम्मेवारी दिएको भन्दै दाहालले यसमा सबैले व्यक्तिगतरुमा समेत सुझाव दिन सक्ने स्पष्ट पारे ।
दाहालको विश्लेषण यहाँ पढ्नुहोस्
नैतिकता र कानूनमा कुन ठूलो ?

﻿
नयाँ पत्रिकाकाठमाडौं, २५ पुस
बिहान ११ बज्दानबज्दै शंखमुल चोकमा हल्लीखल्ली मच्चियो,‘चितुवा आयो, चितुवा आयो ।’ नभन्दै शंखमुलस्थित नबिल बैंकसामुन्नेको चौबाटोमा चितुवा देखापर्‍यो । एकाएक मानव बस्तीमा चितुवा देखिएपछि स्थानीयको भागाभाग मच्चियो । स्थानीय ज्यान जेगाउन सुरक्षित स्थानमा भाग्न थालेपछि आत्तिएको चितुवा पनि यताउता भाग्न थाल्यो । केही बेरमै चितुवा बेपत्ता भयो । घना मानव बस्तीमै चितुवा बेपत्ता भएपछि झन् त्रास छायो । स्थानीयले तत्काल प्रहरीलाई खबर गरे । प्रहरी टोली पनि केही बेरमा आइपुग्यो । तर, चितुवा कहाँ छ, कसैलाई थाहा भएन । दुई घन्टाको खोजीपछि पत्ता लाग्यो, आत्तिएर भागेको चितुवा स्थानीय हेमराज भण्डारीको घरको शौचालयमा लुकेको रहेछ ।
शौचालयमा चितुवा फेला परेपछि ढोका लगाएर प्रहरीले वन कार्यालयका कर्मचारी र भेटेनरी डाक्टरलाई बोलायो । त्यसपछि आएका वनका कर्मचारी र भेटेनरी डाक्टरले चितुवालाई बेहोस पारेर नियन्त्रणमा लिए ।
महानगरीय प्रहरी वृत्त बानेश्वरका डिएसपी दानबहादुर कार्कीका अनुसार चितुवा नयाँबानेश्वरस्थित शंखमुलको सडकमा बिहान ११ बजे देखापरेको थियो । ‘एकाएक देखिएको चितुवा केही बेरमै बेपत्ता भयो भन्दै हामीलाई खबर आयो,’ डिएसपी कार्कीले नयाँ पत्रिकासँग भने, ‘दुई घन्टाको खोजीपछि चितुवा हेमराज भण्डारीको घरको ट्वाइलेटमा लुकेको फेला पर्‍यो । त्यसपछि चुकुल लगाएर चितुवा थुनेपछि नियन्त्रणमा लिन जिल्ला वन कार्यालयलाई खबर गरियो ।’
वन, चिडियाखानाका कर्मचारी र भेटेनरी डाक्टरले चितुवालाई थुनिएकै स्थानमा लठ्याउने सुइ हानेर नियन्त्रणमा लिएका थिए । त्यसपछि चितुवालाई गाडीमा हालेर शिवपुरी राष्ट्रिय निकुञ्जमा लगी छाडेका हुन् ।
डिएसपी कार्कीले चितुवा बागमती नदीको किनारैकिनार नयाँबानेश्वर पुगेको हुनसक्ने बताए । उनले भने, ‘चितुवा खोलाभन्दा केही टाढा मात्रै देखापरेको हो । खोलाका दुवै किनारमा झाडी छन् । त्यही झाडीमा लुक्दै चितुवा नयाँबानेश्वरसम्म आएको हुनसक्छ ।’
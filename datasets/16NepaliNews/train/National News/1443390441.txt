
﻿एकीकृत माओवादी परित्यागको घोषणा गरेका पूर्वप्रधानमन्त्री बाबुराम भट्टराईलाई संविधानविरोधी आन्दोलन गरिरहेका मधेस केन्द्रित दलले भव्य स्वागत गर्ने भएका छन् । भट्टराईको पार्टी परित्यागले मधेस आन्दोलनप्रति पहाडी र मध्यम वर्गको समेत समर्थन बढेको भन्दै उनीहरुले मध्य तराईका हरेक जिल्लामा बाबुरामको स्वागत गर्ने भएका हुन् ।  बाबुरामजीको विद्रोहले मधेस आन्दोलनलाई ठूलो उर्जा मिलेको छ, हामी उत्पीडनविरुद्ध विद्रोहको झण्डा उठाउने बाबुरामको यो कदमको स्वागत र सम्मान गर्दछौं , केही समयअघि एमाओवादी छाडेका रामकुमार शर्माले भने,   मधेसी जनता खुसीले गदगद भएका छन् । बाबुरामजीलाई स्वागत गर्न आतुर छन् ।

आगामी १२ असोजमा जनकपुरमा सभासहित भट्टराईको स्वागत गर्ने कार्यक्रम तय भइसकेको जानकारी उनले दिए । यसअघि बाबुरामको मधेस आन्दोलनमा ऐक्यबद्धता जनाउन शुक्रबार जनकपुर जाने कार्यक्रम मधेसी मोर्चाको अवरोधका कारण रोकिएको थियो । उनीहरुले मधेसविरोधी संविधानमा हस्ताक्षर गरेको भन्दै एमाओवादी परित्याग गरेर आए मात्र मधेसमा प्रवेश गर्न दिने सर्त राखेका थिए ।

 शर्माले काँग्रेस, एमाले, एमाओवादी र मधेस केन्द्रित दलका हजारौं कार्याकर्ताले भट्टराईको नयाँ शक्ति निर्माण अभियानलाई साथ दिने दाबी गरे । सोही दिनबाट नयाँ शक्ति निर्माणको ढोका खुल्ने दाबी उनको छ । एमाओवादीको औचित्य सकिएको निष्कर्षसहित भट्टराईले शनिबार पत्रकार सम्मेलन गरी एमाओवादीको सम्पूर्ण जिम्मेवारीसहित व्यवस्थापिका संसदको सदस्यसमेत परित्यागको घोषणा गरेका थिए ।


﻿२९ फागुन, काठमाडौं । निर्वाचन सकिएको साता वित्नै लाग्दा पनि नेपाली कांग्रेसको केन्द्रीय सदस्यहरुको मतगणना सकिएको छैन ।
खुला २५ केन्द्रीय सदस्यका लागि मतगणना ढिलाई भइरहेका बेला कांग्रेस निर्वाचन समितिले आजदेखि प्रदेशहरुको पनि मतगणना गर्ने भएको छ । मतगणना आठ बजेबाट सुरु हुने निर्वाचन समितिका सदस्य गोपालकृष्ण घिमिरिले जानकारी दिए । सतवटै प्रदेशबाट दुई-दुईजनाको दरले सदस्य चुनिने छन् ।
खुला उम्मेदवारका ९० प्रतिनिधिलाई राखेर मतगणना गाह्रो भएपछि मनपत्र प्रोजेक्टरमा देखाएर गणना गरिदैं आइएको छ । जसका कारण मतगणनामा ढिलाई भएको घिमिरेले बताए ।
तेस्रो दिनको मत गणना सकिदा सम्म ६ सय ५३ मत गणना गरिएको छ । जसमा खुल्ला तर्फ डा. शेखर कोइराला ३८४ मत सहित शीर्ष स्थानमा छन् । दोस्रो  स्थानमा रहेका खुमबहादुर खड्का तीन भोटले पछि छन् ।
देउवा बहुमततर्फ
मतगणनाको प्रारम्भिक परिणाम अनुसार नवनिर्वाचित सभापति शेरबहादुर देउवा प्यानलको सुविधाजनक बहुमत पुग्ने देखिएको छ । शुक्रबार साँझ सम्मको गणनाअनुसार खुल्लातर्फको २५ सदस्यमा १४ जना देउवा प्यानलबाट आग्रता लिएका छन् । त्यस्तै समावेशी तर्फको २२  केन्द्रीय सदस्यका लागि भएको निर्वाचनमा देउवा प्यानलबाट १४ जनाले अग्रता लिएका छन् ।

﻿२१ साउन, काठमाडौं । नेपाल विद्यार्थी संघको ११ औं महाधिवेशनमा एक व्यक्ति एक पद लागू हुने भएको छ । यसैगरी आगामी १२ औं महाधिवेशनदेखि ३२ वर्षे उमेर हद पनि लागू हुने छ । एक व्यक्ति एक पद र उमेर हदबारे विधानमै उल्लेख गरिएको हो ।
‘यदि कुनै व्यक्तिले एघारौं महाधिवेशनमा कुनै पदमा उम्मेदवारी दिनुअघि उसले पार्टी संगठनकै अरु कुनै जिम्मेवारीमा छ भने राजीनामा दिनुपर्छ,’ नेविसंघ नेता यूपी लामिछानेले अनलाइनखबरसँग भने, ‘यदि राजीनामा नदिइ उम्मेदवारी दर्ता गरायो भने उ स्वतः पदमुक्त हुन्छ ।’
अहिलेको महाधिवेशनमा उमेर हद लागू नभए पनि आगामी महाधिवेशनदेखि लागू हुने लामिछानेले बताए ।
दुई वर्षपछि कार्यसमिति स्वतः बिघटन
नेविसंघ पदाधिकारीले तयार पारेर विधानलाई निर्देशक समितिमा पठाएको थियो । डा. प्रकाशशरण महत नेतृत्वको निर्देशक समितिले उमेर हद र एक व्यक्ति एक पदको व्यवस्था थप गरेको हो ।
यसैगरी नेविसंघको कार्यसमिति दुई वर्षपछि पनि स्वतः बिघटन हुने व्यवस्था पनि विधानमा गरिएको छ । यसअघि समयमै महाधिवेशन हुन नसके पार्टीले कार्यकाल थप गर्ने व्यवस्था थियो । नयाँ विधानमा त्यसलाई हटाइएको छ ।
‘विधानअनुसार हरेक दुई-दुई वर्षमा महाधिवेशन गर्नुपर्छ । दुई वर्ष पूरा भएर थप तीन महिना पनि नाघ्यो भने स्वतः विघटन हुने गरी निर्देशक समितिले विधान टुंगो लगाएको छ,’ लामिछानेले भने ।
केन्द्रीय समिति १५१ सदस्यीय
विधानअनुसार नेविसंघको केन्द्रीय समिति १ सय ५१ सदस्यीय हुनेछ । उपाध्यक्ष १३ जना हुनेछन् । सात प्रदेशबाट ७ जना र समावेशीबाट ४ जना र दुईजना मनोनित गरी १३ उपाध्यक्षको व्यवस्था गरिएको छ । यसैगरी दुई निर्वाचित र एक मनोनित गरी तीनजना महामन्त्री हुनेछन् ।
सहमहामन्त्रीको संख्या भने १६ हुनेछ । सात प्रदेशबाट सात जना, समावेशी कोटाबाट चार जना तथा काठमाडौं उपत्यका र पिछडिएको क्षेत्र एक-एक जना निर्वाचित हुनेछन् । तीन जना सहमहामन्त्री भने मनोनित हुने व्यवस्था गरिएको छ ।
एकजना निर्वाचित कोषाध्यक्ष रहने नेविसंघ नेता लामिछानेले जानकारी दिए ।
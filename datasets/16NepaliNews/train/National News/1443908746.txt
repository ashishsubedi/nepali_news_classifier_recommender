
﻿नेपाली नेताहरु भारतीय शासकसँग लम्पसार पर्छन्
गोरखा : एमाओवादीबाट छुट्टिएर नयाँ शक्ति निर्माणमा सक्रिय पूर्वधानमन्त्री डा. बाबुराम भट्टराईले नेपाललाई नाकाबन्दी गरेर भारतले अत्यन्तै अनधिकृत हर्कत गरेको बताएका छन् ।नेपाल आफैँले समाधान गर्न सक्ने आन्तरिक मामिलामा भारतले हस्ताक्षेप गर्दै अनावश्यक दबाब  दिइरहेको उनको टिप्पणी छ । मतदाता भेट्न शनिबार गृहजिल्ला गोरखा आइपुगेका भट्टराईले नेपालको समस्या नेपाल आफैंले हल गर्न सक्ने र गर्नुपर्ने तर्क गरे।

दिल्लीका शासक र काठमाडौंका शासकको जुँगाको लडाइँका कारण नेपाली जनताले दुःख पाइरहेको भट्टराईको भनाइ थियो । सार्वभौमसत्ता सम्पन्न भुपरिवेष्टित मुलुकलाई नाकाबन्दी गर्नु अत्यन्त गलत हो । अन्तर्राष्ट्रिय कानुनले दिएका अधिकार कुनै पनि बहानामा कुण्ठित गर्नुहुँदैन , भट्टराईले भने,  तर दुर्भाग्य, भारतले यसअघि पनि पटक पटक यस्ता हर्कत गर्दै आएको छ । यसको निन्दा र भत्र्सना गर्छु । 

नेता भट्टराईले नेपाली शासकहरु बाहिर बाहिर बडो क्रान्तिकारी बन्ने र भित्र भित्र भारतीय शासकसँग लम्पसार पर्ने गरेको आरोप पनि लगाए ।
गृहजिल्लाका पत्रकारहरुसँग कुराकानी गर्दै भट्टराईले मधेसको समस्या समाधान गर्नु कुनै ठूलो कुरा नभएको बताउँदै त्यसतर्फ शासकहरुले चासो नदिइरहेको तर्क गरे । मुख्य माग भनेको सीमांकन हो । पूर्वमा पर्सादेखि सप्तरीसम्म जुन प्रदेश छ, त्यसमा सुनसरी र मोरङ थपिदिनुपर्छ ,   उनले भने  पश्चिममा थारुहरुलाई पनि अन्याय भएकै हो ।

 कैलालीको खुट्टिया नदीदेखि पूर्वका चारवटा क्षेत्रलाई पाँच नम्बर प्रदेशमा गाभिदिएपछि त्यहाँको समस्या पनि समाधान हुन्छ । उनले अन्तरिम संविधानबाट हटाइएको समानुपातिक प्रतिनिधित्वको प्रावधान थपिदिनु पर्ने र जनसंख्याको आधारमा निर्बाचन क्षेत्र छुट्याउनु पर्ने मागमा केही सम्बोधन भदए मधेसमा बलिरहेको आगो निभ्ने उनको तर्क छ ।

 केही नाजायज मागहरु पनि छन् । जस्तो : अंगिकृत नागरिकता भएकाले मुख्य कार्यकारी पद पाउनु पर्ने भन्ने माग छ, त्यो बिल्कुल नाजायज माग हो  उनी भन्छन्  यो कुनै पनि देशमा हुने अभ्यास छैन । यो माग पूरा गर्न सकिँदैन । संविधानसभाबाट संविधान जारी गर्ने आफ्नो मुख्य माग भएकाले संविधान जारी गर्दा आफू असाध्यै हर्षित भएको उनको भनाइ थियो ।

 यो संविधान आउँदा मलाई जति गर्व र हर्ष अरु कसलाई हुन्छ ? २०४६ देखि पार्टीभित्र र बाहिर पनि निरन्तर संविधानसभाबाट संविधानको कुरा उठाउने म नै हुँ । त्यसैले संविधान आउँदा म असाध्यै हर्षित छु   भट्टराईले भने,  संविधानको प्रस्तावनादेखि अन्तिम शब्दसम्म कण्ठ कि मलाई छ, कि कृष्ण सिटौलालाई छ । त्यस हिसाबबाट यो संविधान जारी हुँदा मलाई अत्यन्तै गर्व छ । म साह्रै खुशी छु । 

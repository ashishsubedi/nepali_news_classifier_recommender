
﻿
२ असोज, काठमाडौं । केन्द्रीय समितिको निर्णय अनुसार राप्रपा नेपालसँग एकता गर्न माग गर्दै राप्रपाका जिल्ला अध्यक्षहरुले पार्टी मुख्यालयमा नाराबाजी गरेका छन् ।
जिल्ला अध्यक्षहरुले नाराबाजी गरेकै दिन राप्रपाको विद्यार्थी संगठनले पनि पार्टी एकताका लागि दवाब दिन भन्दै पार्टी कार्यालय परिसरमा कालोपट्टसिहित प्रदर्शन गरेको छ ।
पार्टी एकता गर्ने निर्णय कार्यान्वयन गर्न माग गर्दै ४४ जिल्लाका सभापतिहरु पार्टी अध्यक्ष पशुपतिशमसेर जबरालाई भेट्न केन्द्रीय कार्यालय चाबहिल पुगेका थिए । जबरा अनुपस्थित भएका कारण उनीहरुले केहीबेर नाराबाजी गरे र ज्ञापनपत्र पार्टी कार्यालयमा दर्ता गराएर फर्किए ।
कार्यालय परिसरमा पत्रकारहरुसँग कुरा गर्दै राप्रपा ओखलढुंगा जिल्ला अध्यक्ष जगत लुईंटेलले पार्टीको केन्द्रीय समितिले पार्टी एकताको निर्णय गरिसकेकाले पार्टी अध्यक्ष जबराले निर्णयलाई हुबहु कार्यान्वयन गर्नुपर्ने बताए ।
प्रदर्शनमा भुवन पाठक, जगत गौचन लगायतका केन्द्रीय सदस्य पनि सहभागी थिए ।
राप्रपाको गत साउन ११ र १२ गते बसेको केन्द्रीय समितिको बैठकले राप्रपा नेपालसँग पार्टी एकता गर्ने निर्णय गरेको थियो । दुई पार्टीबीच साउन २५ गते पार्टी एकता घोषणा सभाको कार्यक्रम समेत तय भएकामा राप्रपाका अध्यक्ष जबराले विक्रम पाण्डे र दिपक बोहोरालाई सरकारमा पठाउने निर्णय गरेपछि राप्रपा नेपालले पार्टी एकताको प्रक्रिया भंग भएको घोषणा गरेको थियो ।
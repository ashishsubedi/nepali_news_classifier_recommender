
﻿
कर नतिर्न ‘सेमिनार’का नाममा प्रदर्शनीनयाँ पत्रिकाकाठमाडौं, ४ माघ
शैक्षिक प्रदर्शनी गर्नका लागि कर तिर्नुपर्ने व्यवस्था भएपछि शैक्षिक परामर्श व्यवसायीले ‘सेमिनार’का नाममा भव्य कार्यक्रम गर्न थालेका छन् । एक्सपर्ट एजुकेसन एन्ड भिसा सर्भिसेजले ‘सेमिनार’ नाम दिएर शैक्षिक मेलाजस्तै कार्यक्रम गरेपछि कारबाही गर्ने–नगर्ने विषयमा शिक्षा मन्त्रालय अन्योलमा परेको छ ।
शिक्षा मन्त्रालयले जारी गरेको शैक्षिक परामर्श सेवा तथा भाषा शिक्षणसम्बन्धी निर्देशिकामा शैक्षिक मेला सञ्चालन गर्न राजस्व तिर्नुपर्ने र अनुमति लिनुपर्ने व्यवस्था छ । तर, ‘सेमिनार’का विषयमा उल्लेख नभएकाले शिक्षाका अधिकारीहरू नै अन्योलमा परेका छन् ।
एक्सपर्ट एजुकेसनले अनुमति नलिई सेमिनारका नाममा प्रत्येक विद्यार्थीलाई एक–एक गरी परामर्श दिने भन्दै कार्यक्रम गरेपछि शिक्षा मन्त्रालयका अधिकारी नै अन्योलमा परेका हुन् । केही परामर्श व्यवसायीले भने शिक्षाका अधिकारीले नै प्रभावमा परेर हस्तक्षेप गर्न नसकेको आरोप लगाएका छन् ।
शिक्षा मन्त्रालयका प्रवक्ता डा. हरि लम्सालले सेमिनारका विषयमा निर्देशिकामा व्यवस्था नभएको र अब के गर्ने भन्ने विषयमा छलफल गरेर निर्णय गर्ने बताए । एक्सपर्ट एजुकेसन एन्ड भिसा सर्भिसेजले गरेको कार्यक्रमका विषयमा सम्बन्धित शाखासँग बुझेर आवश्यक कार्य गर्ने प्रवक्ता लम्सालले बताए । एक्सपर्ट एजुकेसनले काठमाडौंलगायतका मुख्य पाँच सहरमा सेमिनारका नाममा कार्यक्रम गरेको थियो ।
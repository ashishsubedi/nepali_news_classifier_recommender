
﻿११ मंसिर, काठमाडौं । सरकारले वैदेशिक रोजगारीमा रहेका नेपालीहरुले लगानी गर्न पाउने गरी दुईवटा ‘रेमिट हाइड्रो’ लाई उत्पादन अनुमतिपत्र दिएको छ ।
उर्जा मन्त्रालयले ताप्लेजुङमा बन्ने घुन्साखोला र सिम्बुवाखोला जलविद्युत आयोजनाको लाइसेन्स जारी गरेको हो । यी आयोजना निर्माणको काम सरकारी स्तरबाटै गरिने उर्जा मन्त्रालयले जनाएको छ । यसमा पूर्णरुपमा नेपालीहरुको लगानी हुनेछ ।
सरकारले अघिल्लो वर्षको बजेटमै विदेशमा रहेका नेपालीको लगानीमा ‘रेमिट हाइड्रो’ बनाउने उद्घोष गरेको थियो ।जलविद्युत विकास तथा लगानी कम्पनीको सहायक रेमिट हाइड्रो कम्पनीले झण्डै डेढ वर्ष अघि नै दिएको आवेदन दिएको थियो ।
अनुमति पाएका दुबै जलविद्युत आयोजनालाई कम्पनीले विदेशमा रहेका नेपालीको लगानी रहने गरी निर्माण गर्ने अवधारणा तयार गरेको छ ।
घुन्साखोला आयोजनाबाट ७१ दशमलब ५ मेगावाट बिजुली उत्पादन हुन्छ भने सिम्बुवाखोला ५३.३ मेगावाट क्षमताको आयोजना हो । यी आयोजना निर्माणका लागि करिब २० अर्ब रुपैयाँ लाग्ने अनुमान गरिएको छ ।
निर्माण प्रक्रिया सुरु 
बहुप्रतिक्षित रेमिट हाइड्रोले अनुमति पाएपछि आयोजनालाई अघि बढाउन विभिन्न प्रक्रिया सुरु भएका छन् ।
कम्पनीले आयोजनाहरुको डिटेल डिजाइनिङसहित विभिन्न प्राविधिक अध्ययनको काम अघि बढाउन प्रक्रिया सुरु भएको जनाएको छ । अब कम्पनीले चरणबद्ध रुपमा आयोजनासम्म पुग्न पहुँच मार्ग बनाउन पनि काम थाल्नेछ ।
कसको कति लगानी ? 
यस्तै लगानी जुटाउने गरी आवश्यक तयारी पनि अघि बढेको कम्पनीसम्वद्ध स्रोतले बतायो । झण्डै ४९ प्रतिशत लगानी पब्लिक आइपिओ अर्थात सेयर जारी गर्ने कम्पनीको योजना छ ।
दुबै आयोजनाहरुमा जलविद्युत विकास कम्पनीको ५१ प्रतिशत लगानी रहने छ । यसमा पनि २४ प्रतिशत सेयर लगानी विदेशमा कार्यरत नेपाली कामदारले गर्न पाउनेछन् ।
अधिकांश घरमा विदेशबाट आउने रेमिट्यान्स प्रयोग र खर्च गर्ने अधिकार महिलामा धेरै हुने भएकाले २४ प्रतिशतको आधा हिस्सा सेयरमा महिलाको स्वामित्वलाई अनिवार्य गरिएको छ ।
त्यसैगरी ताप्लेजुङका स्थानीयलाई १० प्रतिशत र सर्वसाधारणलाई १५ प्रतिशत सेयर लगानी गर्न दिइने छ । कम्पनीले यी आयोजनाहरुलाई शतप्रतिशत नेपाली लगानीमा निर्माण गर्ने जनाएको छ ।
नेपालमा वार्षिक रुपमा वैधानिक रुपमै झण्डै ७ खर्ब रेमिट्यान्स भित्रिन्छ । तर, रेमिट्यान्सबाट प्राप्त रकममध्ये झण्डै ८२ प्रतिशत रकम उत्पादनमा नभई उपभोगमा सकिन्छ । नेपालका झण्डै ६० प्रतिशत घरका युवा अहिले वैदेशिक रोजगारीमा रहेको अनुमान छ ।
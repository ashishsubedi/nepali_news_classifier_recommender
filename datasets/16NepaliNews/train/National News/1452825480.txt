
﻿
काठमाडौं/ अमेरिकाको युएस आर्मी प्यासिफिक कमान्डका कमान्डर जनरल भिन्सेन्ट के ब्रुक्स तीनदिने भ्रमणका क्रममा बिहीबार काठमाडौं आएका छन् । श्रीमती र नौजना सैनिक अधिकारीसहित आएका ब्रुक्सले बिहीबारै जंगी अड्डामा प्रधानसेनापति राजेन्द्र क्षत्रीसँग भेटवार्ता गरेका छन् ।
भेटवार्तामा अमेरिकी कमान्डरले दैवीप्रकोप र मानवीय सहयोगलगायतका महत्त्वपूर्ण कार्यमा सेनाले महत्त्वपूर्ण काम गरेको भन्दै नेपाली सेनाको प्रशंसा गरे । नेपालले विश्वका विभिन्न द्वन्द्वग्रस्त मुलुकहरूमा शान्ति स्थापनार्थ पुर्‍याएको योगदानको पनि उनले प्रशंसा गरे । अमेरिकी सेनाबाट नेपाली सेनालाई उपलब्ध गराइने तालिमलगायतका अन्य सहयोग र सहकार्य निरन्तर रहने पनि उनले बताए ।
भेटवार्तापछि ‘आमविनाशकारी भूकम्प २०७२’ बाट सिकेका पाठका सम्बन्धमा नेपाली सेनाले अमेरिकी सैनिक अधिकारीलाई जानकारी गराएको थियो । ब्रुक्सलाई बिहीबार साँझ क्षत्रीले प्रधानसेनापति निवासमा रात्रिभोज दिएका छन् ।
सो भ्रमणदल विशेष विमानद्वारा काठमाडौं आएको हो । उनीहरू ३ माघमा स्वदेश फिर्ता हुने कार्यक्रम रहेको सैनिक जनसम्पर्क निर्देशनालयले जनाएको छ ।

﻿१८ चैत, काठमाडौं । पुँजीवादी मुलुक अमेरिकामा समाजवादप्रति आकर्षण देखिन थालेको छ । राष्ट्रपतिका लागि ‘समाजवादी उम्मेदरवार’को चर्चा कमाएका डेमोक्रेटिक पार्टीका बर्नी स्याण्डर्सले वासिंटन राज्यको प्राइमरी चुनावमा हिलारी क्लिन्टनलाई हराएपछि समाजवादप्रति अमेरिकी आकर्षणबारे चर्चा सुरु भएको हो ।
आगामी नोभेम्बर ८ मा अमेरिकामा राष्ट्रपतिको निर्वाचन हुँदैछ । सो चुनावका लागि सुरुमा सत्तारुढ डेमोेक्रेटिक पार्टीका तर्फबाट ६ जना दाबेदार थिए । तीमध्ये ४ जना दौडबाट बाहिरिएका छन् भने हिलारी क्लिन्टन र बर्नी स्यान्डर्स मैदानमा डटिरहेका छन् । स्यान्डर्सले समाजवादी अर्थनीतिको खुलेआम वकालत गरिरहेका छन् ।

डेमोक्रेटिकका दुई प्रतिस्पर्धी वर्नी र हिलारी
अमेरिकामा राष्ट्रपतिको उम्मेद्वारमा मनोनयन दर्ता गर्नका लागि कुनै पनि दाबेदारले सबैभन्दा पहिले आफ्नै पार्टीभित्रको चुनाव जित्नुपर्छ । ५० वटै राज्यमा हुने पार्टीको आन्तरिक चुनावमा जसले जित्छ, उसले मात्र राष्ट्रपतिमा उम्मेद्वारी दिन पाउँछ ।
यसका लागि डेमोक्रेटिक पार्टीका तर्फबाट हिलारी र बर्नीले प्राइमरी चुनाव लडिरहेका छन् । आगामी जुलाइमा हुने पार्टीको अधिवेशनमा हिलारी र बर्नीमध्ये जसले चुनाव जित्छ, उसैले सो दलबाट राष्ट्रपतिको उम्मेद्वार बन्न पाउनेछ ।
एउटै पार्टीका नेतामध्ये समाजवादी विचारक स्ट्याण्डर्स क्यानडासँग सीमा जोडिएको उत्तरी वरमन्ट राज्यका सिनेटर हुन् । हिलारीचाँहि अमेरिकाकी पूर्वविदेशमन्त्री हुन् ।
अहिलेसम्म ३२ वटा राज्यमा डेमोक्रेटिक पार्टीको प्राइमरी चुनाव सकिएको छ । फेबु्रअरी १ देखि सुरु भएको निर्वाचनमा हिलारीले ३२ मध्ये १८ राज्यमा बहुमत पाएकी छिन् भने बर्नीले १४ राज्यमा बहुमत पाएका छन् । अब १८ वटा राज्यमा प्राइमरी चुनाव हुन बाँकी छ ।

प्राइमरी चुनावबाट २३८३ डेलिगेट्सहरु आफ्नो पक्षमा पार्ने व्यक्तिले राष्ट्रपतिको उम्मेद्वारीका लागि जीत हात पार्छ । अहिलेसम्म हिलारीको पक्षमा १७१२ डेलिगेट्सले जितेका छन् । तर, यसमध्ये ४१६ सुपर डेलिगेट्सहरु हुन् । सुपरडेलिगेट्सहरुले पार्टीको महाधिवेशनमा दुईमध्ये जुनसुकै उम्मेद्वारलाई मतदान गर्न पाउँछन् । उनीहरुले कता मत दिन्छन् भन्ने महाधिवेशनमा मात्रै टुंगो लाग्छ । अहिले हिलारीको पक्षमा ४१६ र बर्नीको पक्षमा ३१ सुपरडेलिगेट्स रहेको विश्लेषण छ ।
सुपरडेलिगेट्लाई नजोड्ने हो भने हिलारी र बर्नीको मतको दुरी खासै धेरै छैन । बर्नीले अहिलेसम्म ९८० डेलिगेट्स जितेका छन् । समाजवादको वकालत गर्दै आएका बर्नीले अहिलेसम्म ३३ वटा राज्यबाट पाएको मत करिब ९५ लाखको हाराहारीमा देखिन्छ ।
रिपब्लिकनमा ट्रम्पको तमासा
डेमोक्रेटिक पार्टीका उम्मेद्वार स्यान्डर्सले हिलारीलाई जित्ने प्रयास गरिरहेकै बेला रिपब्लिकन पार्टीको आन्तरिक चुनावमा डोनाल्ड ट्रम्पले अन्य दुई उम्मेद्वारलाई पछाडि पारिरहेका छन् । तर, चीनजनावीच भइरहेको प्रतिस्पर्धा ट्रम्पका लागि निकै महंगो परिरहेको छ ।
 
राष्ट्रपतिका लागि रिपब्लिकन पार्टीका तर्फबाट १४ जना दाबेदार थिए, जसमा पूर्वराष्ट्रपति जर्ज डब्ल्यु बुसका भाइसमेत थिए, जो अहिले प्रतिस्पर्धाबाट बाहिरिइसकेका छन् ।
रिपब्लिकनका तर्फबाट प्राइमरी चुनावमा भिडिरहेका तीन उम्मेदवारमध्ये सबैभन्दा अगाडि रहेका ट्रम्प एकजना रियल स्टेट व्यापारी एवं ट्रम्प अर्गनाइजेशनका प्रमुअ हुन् । उनी उग्र जातिवादी एवं सन्की नेता मानिन्छन् ।
ट्रम्पलाई पछ्याइरहेका टेड क्रच टेक्सासका सिनेटर हुन् । तेस्रा प्रतिस्पर्धी जोन क्यासिच ओहियो राज्यका गर्भनर हुन् ।
रिपब्लिकनबाट राष्ट्रपतिको उम्मेद्वार बन्नका लागि १२३७ डेलिगेट्स चाहिन्छ । हालसम्म ट्रम्पले ७३७ जितेका छन् भने क्रुजको पक्षमा ४६३ र क्यासिचको पक्षमा १४३ डेलिगेट्सले जितेका छन् ।
यो गणितलाई हेर्दा ट्रम्पको उम्मेद्वारी अझै पनि खतरामुक्त बनिसकेको छैन ।
तर, अमेरिकाको राजनीतिमा रोचक दृश्यचाँहि के देखिएको छ भने एकातिर अमेरिकी श्वेत नश्लका समर्थक ट्रम्प जसरी अगाडि आएरहेका छन्, पछि पछि डेमोक्रेटिकका उम्मेद्वार स्डान्डर्स पनि अगाडि आइरहेका छन् ।
वासिसंटन लगायत ४ राज्यमा जित हात पारेपछि बर्नी स्यान्डर्सले आफ्नो पार्टीलाई राष्ट्रपतिको उम्मेद्वारबारे पुनर्विचार गर्न भनिसकेका छन् ।

﻿काठमाडौं । प्रमुख दलहरुबीच सहमति हुन नसक्दा सिफारिसमा परेका न्यायाधीशको सुनुवाईमा ढिलाई भएको छ ।
न्यायपरिषदले सर्वोच्च अदालतका लागि ११ न्यायाधीश नियुक्तिको प्रक्रिया अघि बढाउँदै संसदीय सुनुवाईका लागि सिफारिस गरेको छ ।
संसदीय सुनुवाई समिति नभएको भन्दै सभामुख ओनसरी घर्तीले सिफारिस फिर्ता गरेपनि न्यायपरिषदले दोहोर्याएर सिफारिस गरेको थियो ।
तर सिफारिस अघि बढ्न सकेको छैन ।
“दलहरुबीच नियमावलीमा सहमति कायम भएको छैन,” सुनुवाई समिति स्रोतले भन्यो,“त्यसैले अघि बढ्न सकेको छैन ।”
नियमावलीमा सहमतिमा कायम हुनासाथ सुनुवाई प्रक्रिया अघि बढाउने उनले जानकारी दिए ।
११ न्यायाधीशसहित प्रमुख निर्वाचन आयुक्तको पनि सुनुवाई हुन सकेको छैन ।
उनको सिफारिस पनि सभामुखले फिर्ता गरेपछि संवैधानिक परिषदले फेरि सिफारिस गरेको छैन ।
संवैधानिक परिषदमा सदस्य रहने विपक्षी दलको नेता समेत नहुँदा समस्या परेको छ ।
प्रमुख प्रतिपक्षी दल नेपाली कांग्रेसको दलको नेता चयन नभएकाले विपक्षी दलको नेता संवैधानिक परिषदको बैठकमा सहभागी हुन सकेको छैन ।
संसदको नियमावली मस्यौदा समितिले गठन गरेको उपसमितिले संविधान अनुसार संसदीय सुनुवाई समिति १५ सदस्यीय हुनुपर्ने सिफारिस गरेको छ । तर त्यसमा कांग्रेसले आपत्ति जनाउँदै आएको छ ।
“पहिलेदेखि नै सुनुवाई समिति छैन भनेर सुनुवाई रोकिएको छ,”कांग्रेसका एक सांसदले भने,“सुनुवाई समिति छैन भनेर सिफारिस पन्छाउने काम मात्र गरिएको छ ।”
प्रमुख सचेतक चिनकाजी श्रेष्ठले पनि संसदीय सुनुवाई समिति छैन भनेर पन्छाउने काम मात्र भएको बताए ।
उनले सुनुवाई समिति अहिले पनि कायम रहेको बताउँदै नियमावली बनेपछि मात्रै नयाँ व्यवस्था कायम हुने धारणा राखे ।
तर कांग्रेसले नियमावली नबन्दै सिफारिस गरिएका सबैको पुरानै व्यवस्था अनुसार सुनुवाई हुनुपर्ने तर्क अघि सार्दै आएको छ ।
एमाले र एमाओवादीका सांसदले भने संविधानमा भएको नयाँ व्यवस्था अनुसार संसदीय सुनुवाई समितिको संख्या घटाएर १५ सदस्यीय काम भएपछि मात्रै सुनुवाई हुनुपर्ने बताएका छन् ।
प्रमुख दलको विवादले गर्दा निर्वाचन आयोगमा प्रमुख निर्वाचन आयुक्तको सिफारिसमा परेका यादव सहित ११ न्यायाधीशको सुनुवाई अघि बढ्न सकेको छैन ।
“दफाबार छलफल सकियो,”एमालेका सांसद रेवतीरमण भण्डारीले भने,“हामीले १८ गते समितिको पूर्ण बैठक बोलाएका छौं । त्यतिन्जेल राजनीतिक सहमति कायम हुन नसके प्रक्रियामा गएर पनि टुंगो लगाइनेछ ।” तर प्रक्रिया के हुने भन्ने बारेमै स्पष्ट छैन ।
“उपसमितिले दिएको प्रतिवेदनमा केही राजनीतिक दलका सांसदहरुको असहमति रहेको छ,”उनले भने,“अब हामी १८ गतेपछि पर्खिन सक्ने अवस्थामा छैनौं । त्यसबेलासम्म पनि राजनीतिक सहमति कायम हुन नसके फरक मतसहित संसदको पूर्ण बैठकमा पठाउनेछौं ।”
सिफारिस संसदीय समितिमा पुगेको ६० दिनभित्र पनि सुनुवाई प्रक्रिया अघि नबढे स्वतः नियुक्ति गर्ने सक्ने नयाँ व्यवस्था पनि नियमावलीमा राखिएको छ । यसअघि ३५ दिन सुनुुवाई हुन नसके स्वतः नियुक्ति गर्न सकिने व्यवस्था थियो ।
तर अहिले समितिमै नपुगेकाले सिफारिस धेरैदिन संसदमै रहन सक्ने उनले जानकारी दिए ।

﻿काठमाडौँ, २६ वैशाख । उनी पाँच वर्षका भए ।सामान्य बालबालिकाको जस्तो उनको बौद्धिक र शारीरिक विकास हुन सकेको छैन । राम्ररी बोल्नसमेत उनलाई गाह्रो पर्छ । जन्मदै एचआइभी एड्स संक्रमित उनलाई दुई वर्षअघि मात्र संक्रमण भएको पत्ता लाग्यो ।
पश्चिम घर भएका उनका बुबा भारतमा कामको लागि जाउआउ गरिरहन्थे । त्यहीँबाट एचआइभी बोकेर आए । र, श्रीमति र छोरालाई ग्रसित बनाए । उनकी श्रीमति यही रोगका कारण यो संसारमा छैनिन् ।
आमाको मृत्यूपश्चात उनको लालनपालन र रेखदेख एक गैरसरकारी संस्थाले गर्दै आएको छ । महिनाको एकपटक एआरभी (एन्टी रेट्रोभाइरल) थेरापीका लागि टेकुस्थित शुक्रराज ट्रपिकल तथा सरुवा रोग अस्पतालको एआरटी शाखामा ल्याइन्छ । उनलाई त्यहाँ ल्याउने लैजाने व्यवस्था पनि त्यही गैरसरकारी संस्थाले नै गर्छ ।
प्रौढ अवस्थामा पुगेका एक जोडी सात वर्षका बालकलाई काखी च्यापेर महिनाको एक पटक उक्त अस्पतालमा देखिने गर्छन् । एआरटी शाखामा भेटिने उनीहरु आफ्ना लागि उपचार गराउन आएका भने हैनन् । सन्तानको साह्रै रहर लागेपछि प्रौढ अवस्थामा भए पनि ती बालकलाई उनीहरुले धर्मपुत्रका रुपमा ग्रहण गरे ।
बालकलाई खेलाउँदै धर्म आमाले भनिन् –‘पाँच वर्षको उमेरसम्म त खासै स्वास्थ्यमा समस्या देखिएको थिएन । तर त्यसपछि भने निमोनियाले सतायो । पटक पटक उपचार गराउँदा पनि निको नभएपछि भने एचआइभीको परीक्षण गरियो । रिजल्ट पोजेटिभ देखियो । म त छाँगाबाट खसेको भएँ । जुन बालकलाई आफ्नो भविष्य भनि सोचेका थियौँ, उसैलाई कहिल्यै निको नहुने रोग लागेको रहेछ । तर, पनि हारेका छैनौँ । जहिलेसम्म सक्छौँ उपचारमा लागिरहन्छौँ ।’
बच्चालाई चिसो नलागोस् भनेर उनको हातमा थर्मसको तातो पानी कहिल्यै टुट्दैन । एचआइभीले रोग प्रतिरोधात्मक क्षमतामा कमी आउँछ भनेर होला फलफूल पनि उनको झोलामै भेटिन्छ ।
…
अर्की एक बालिकाको व्यथा पनि उस्तै छ । आर्थिक अवस्था अत्यन्त कमजोर रहेको परिवारमा उनका बुबा भारतमा कामकै सिलसिलामा जाने क्रममा नै आफ्नो शरीरमा एचआइभीको कीटाणु बोकेर आए । उनीबाट श्रीमती र श्रीमतीबाट सन्तानमा एचआइभीको जीवाणु स¥यो । उनका आमाबाबु त जीवितै छन् । तर, सारीरिक अवस्थामा भने सुधार आउन सकेको छैन । एक गैरसरकारी संस्थाको भरमै उनीहरुको गुजारा चलेको छ । बालिकाको रोगबारे भने उनीहरुलाई थाहासम्म दिइएको छैन । ५ कक्षामा अध्ययन गर्ने आफ्नी छोरीलाई एचआइभी छ भन्ने उनीहरुलाई थहा भए झन् कति पीडा हुन्छ होला ?
…
आफ्नो गल्ती बिनै एचआइभीको पीडा भाग्ने थुप्रै छन् । तर, ८९ जना एचआइभी संक्रमित बालबालिकामात्र टेकु अस्पतालको पहुँचमा छन् ।
सन् २००४ देखि टेकु अस्पतालमा एआरभी थेरापी सुरु गरिएको थियो । त्यतिबेला १४ वर्ष उमेरसम्मका ८९ बालबालिकामध्ये अहिले धेरै युवावस्थामा पुगिसकेका छन् । अस्पतालमा एचआइभी संक्रमितलाई परामर्श दिँदै आएका चिकित्सक अनुप बास्तोलाका अनुसार कतिपय संक्रमित बालबालिकाहरु त हुर्केर डाक्टर तरखरमै छन् ।
‘बालकबाट किशोरावस्थामा प्रवेश गर्ने बेला उनीहरुले खाँदै आएका औषधि के हो र यो खुवाउनुको कारण के हो भनेर उनीहरुलाई जानकारी दिन साह्रै गाह्रो छ’ उनी खुल्दै जान्छन्, ‘कोही त डिप्रेसनमा नै पर्ने गर्छन् । यस्तो रोग मलाई मात्र किन लागेको होला भनेर एकोहोरिने गर्छन् । उनीहरुलाई परामर्श दिन गाह्रो परेको छ ।’
एचआइभी भएको आमाले गर्भधारण गरेर सन्तान जन्माएमा २० देखि ४० प्रतिशत सन्तानमा सर्ने जोखिम हुन्छ । गर्भावस्थादेखि नै उपचार सुरु गरेमा एक प्रतिशतभन्दा पनि कम बच्चालाई एचआइभी सर्ने डा. बास्तोलाले बताए ।
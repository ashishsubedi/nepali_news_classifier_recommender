
﻿वीरगञ्ज, २८ वैशाख । आईसीपी मुआव्जा पिडित किसान संर्घष समिती अलौं श्रीसियाले क्षतिपुर्ती मांग गर्दै पर्साका सहायक प्रमुख जिल्ला अधिकारी अनुज भण्डारी मार्फत नेपाल सरकारलाई ज्ञापन पत्र बुझाएका छन् ।
समितिका अध्यक्ष सुमेश्वरनाथ उपाध्याय एवं वरिष्ठ सल्लाहकार प्रेमबाबु पटेलको नेतृत्वमा भारत नेपाल संयुक्त भन्सार जाँच चौकी अलौं (आइसीपी) बाट आएको जुलुसले वीरगंज नगर परिक्रमा गरी जिल्ला प्रशासन कार्यालय पर्सामा गई ज्ञापन बुझाएका हुन् । ज्ञापन पत्रमा २०६४ सालमा अलौं र श्रीसियाका ३९४ किसान परिवारको ११० बिगहा जग्गा आईसीपीले अतिग्रहण गरेको तर हाल सम्म उचित मुआब्जा नदिएको पिडित किसानहरुले गुनासो गरेका छन् ।
सहायक प्रजिअ भण्डारी मार्फत सरकारलाई ज्ञापन पत्र बुझाउदै संर्घष समितीले आउँदो १० दिन भित्र माँग सम्बोधन नभए कडा आन्दोलन गर्ने चेतावनी समेत दिए । समितिले विरोध स्वरुप आईसीपीलाई घेराउ, धर्ना , निर्माण कार्य रोका, नारा जुलुस एवं अन्य बिरोधका कार्यक्रम शान्तिपुर्ण तरिकाले संचालन गर्ने समितिका अध्यक्ष सुमेश्वरनाथ उपाध्यायले जानकारी दिए ।
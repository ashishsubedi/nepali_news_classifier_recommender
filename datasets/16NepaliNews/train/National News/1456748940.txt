
﻿
१७ फागुन, सुनसरी । सुनसरीको छिटाहा गाविस–४ की एक किशोरीले आफ्नो बुबा–आमाले आफूलाई भ्रममा पारेर विवाहित केटासँग विवाह गराउन खोजेको भन्दै सुरक्षाको लागि प्रहरीको शरण मागेकी छन् ।
छिटाहा–४ की २० वर्षीया अनिताकुमारी चौधरीले जिल्ला प्रशासन कार्यालय सुनसरीमा उजुरी गर्दै सो विवाह रोकाई शान्तिसुरक्षा कायम गर्न माग गरेकी छन् ।
अनिताले आफ्नै बुबा गङ्गालाल चौधरीले आफनो इच्छा विपरीत चिमडी–२ का श्रवण चौधरीसँग विवाह गर्न लागेको र केटा विवाहित भएको साथै शारीरिक रुपमा अपाङ्गतासमेत रहेको थाहा पाएर आफूले उजुरी गर्न आएको चौधरीको उजुरीपत्रमा उल्लेख गरिएको छ ।
चौधरीका अनुसार घरमा आफूलाई दबाब दिएर फागुन १७ गते रातिको लगनमा सोही केटासँग विवाह गराउने प्रयास भएकाले प्रशासनमा उजुरी दिएको हो । प्रशासनमा उजुरी दिँदै विवाह गर्न नमानेपछि आफूलाई कुटपिटसमेत गरेको उनले गुनासो गरेकी छन् ।
चौधरीले आफूले सक्षम जीवनसाथी चाहेकाले श्रवणको शारीरिक अस्वस्थता र उनी विवाहित समेत भएकाले विवाह गर्न अस्वीकार गरेको उनका दाजु जयप्रकाश चौधरीले बताए।
अनितालाई विवाहको दबाब बढेपछि दाजु जयप्रकाशको सहयोगमा प्रशासन हुँदै प्रहरीको शरणमा पुगेको स्थानीयवासीले बताएका छन् ।

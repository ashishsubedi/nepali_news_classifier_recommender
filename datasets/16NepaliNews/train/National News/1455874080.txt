
﻿
७ फागुन, काठमाडौं । प्रधानमन्त्री केपी शर्मा ओलीले संविधानमा रहेका कमजोरी सुधारका लागि आफू तयार रहेको भन्दै त्यस्ता कमजोरी सुधारको सबैभन्दा राम्रो विकल्प वार्ता भएको बताउनु भएको छ ।
६६ औं प्रजातन्त्र दिवसका अवसरमा शुक्रबार काठमाडौको सैनिकमञ्च टुँडीखेलमा आयोजित विशेष समारोहमा प्रधानमन्त्री ओलीले वार्ताबाट असन्तुष्टि सम्बोधन गर्न आफू तयार रहेको बताए ।
संविधानको पहिलो संशोधनले आधारभूत रुपमा धेरै असन्तुष्टिलाई सम्बोधन गरिसकेको भन्दै बाँकी असन्तुष्टिहरु पनि वार्तामार्फत सम्बोधन गर्न सकिने उनको भनाइ थियो ।
प्रधानमन्त्री ओलीले नयाँ संविधानले सबै जातजाति, भाषाभाषी, वर्ग र समुदायका हक अधिकार सुनिश्चित गरि गणतन्त्र संस्थागत गरेको बताए ।
कार्यक्रममा राष्ट्रपति विद्यादेवी भण्डारी, उपराष्ट्रपति गणेशमान पुन, मन्त्रीहरु, सांसदहरु र अन्य विशिष्ट व्यक्तिहरुको उपस्थिति थियो ।
प्रधानमन्त्री ओलीले सम्बोधन गर्नुअघि कार्यक्रममा नेपाली सेनाले हेलिकोप्टरबाट पुष्पवृष्टि गरेको थियो । कार्यक्रममा नेपाली सेना, नेपाल प्रहरी र सशस्त्र प्रहरी तथा विभिन्न विद्यालयका विद्यार्थी र खेलाडीहरुले कवाज र अन्य खेल कौशल प्रदर्शन गरेका थिए ।
सैनिकमञ्चमा विशेष कार्यक्रम गरिनु पहिले सहिदगेटबाट प्रभातफेरि निकालिएको थियो । प्रभातफेरि नगरपरिक्रमा गरी संनिकमञ्च पुगेको थियो । प्रजातन्त्र दिवसका अवसरमा सरकारले शुक्रबार सार्वजनिक विदा दिएको छ ।

﻿सिन्धुपाल्चोक । मर्न सजिलो छैन शायद । त्यसो त आम मानिसलाई मर्ने रहर पनि हुँदैन । कति मानिसहरू आवेगमा आएर कहिलेकाहीँ भन्छन् -यसरी बाँच्नुभन्दा त मर्न पाए पनि हुन्थ्यो । कसै कसैले त सानै समस्यालाई पन्छाउन नसक्दा जीवनदेखि हार खाएर आत्महत्याको तहसम्म पनि पुगिहाल्छन् ।
यद्यपी संसारमा यस्ता मानिसहरू पनि छन् जो बाँच्नको लागी जुनकुनै संघर्ष गर्छन् । जोखिम उठाउन तयार हुन्छन् । उद्धेलित भएर सोच्छन् –बाँच्न पाएँ भने संसार जित्छु ।
त्यस्तै बाँच्नको लागी भगिरथ यत्न गर्ने साहसिक युवती हुन् माङ्खा गाविस लामोसाँघुकी दिव्या श्रेष्ठ । गत वर्षको विनासकारी भूकम्प उनको जीवन त्यस्तै जीवन र मरणको क्षण बन्यो । उत्तरी गोरखाको बारपाक केन्द्रविन्दु गरी गएको विनासकारी भूकम्पले सिन्धुपाल्चोकलाई सखाप पार्यो । तीन हजार भन्दा बढी मानिसको मृत्यु भयो तर श्रेष्ठ मृत्युको मुखमा पुगेर पनि फर्किइन् । मृत्युलाई जितेर बाँचिन् ।
२०७२ वैशाख १२ गते उनी केही साथीहरूको साथमा घरको चौथो तल्लामा गफिएर बसिरहेकी थिइन् । अकस्मात् घर हल्लियो । एकछिनसम्म त पत्तै पाइनन् के हुँदैछ ? पछि सोचिन् –भूकम्प गयो । उनले ठानिन्– भूकम्प एकछिन जान्छ त्यसपछि रोकिन्छ । तर, त्यस्तो भएन। भूकम्पको कम्पन लगातार गइरह्यो ।
साथीसँग भाग्दै छिँडीसम्म त आइपुगिन् तर आगनमा पुग्दा नपुग्दै गम्र्याङ गुम्रुङ घर ढलिहाल्यो । साथीसहित् उनी त्यहीँ पुरिन् ।
उनको जीउ पुरै घरले थिचेको थियो । भएभरका भगवान् सम्झिइन् । जीवनको याचना गरिरहिन् । त्यसो गर्दा उनलाई थोरै आत्मविश्वास बढेको भान हुन्थ्यो । र त, उनले बचाऊ भन्न छाडेकी थिइनन् ।
पुरिएको ६ घण्टा बितिसकेको थियो । ६ घण्टाको निरन्तर युद्धपछि अन्ततः मृत्यु उनीसँग पराजित भयो ।
देवताको भन्दा त मान्छेकै कान टाठो हुँदो रहेछ शायद । लामोसाँघु बजार नजिक क्याम्प खडा गरेर बसेका सशस्त्र प्रहरीहरूले उनको करुण आवाज सुने । उनी घरभित्र च्यापिएकै अवस्थामा थिइन् । सशस्त्र प्रहरीहरू उनलाई च्यापिएको घरबाट निकाल्नको लागी पुरिएको ठाउँ नजिक आए । तर, उनलाई कुनै पनि ठाउँबाट सकुशल निकाल्ने सम्भावना रहेन ।
सशस्त्र प्रहरीले अनेकन प्रयास गरे तर उनीहरूका हर प्रयासहरु ‘ट्राइ अगेन’ मा नै सीमित बन्न पुगे । अन्तिममा एउटा बिकल्प बाँकी रह्यो । उनी नजिकै रहेका प्रहरी अधिकारीले भने– तिमीलाई निकाल्न तिम्रो हात काट्नु पर्छ । अन्यथा तिमी यहीँ मर्छौ !
‘मर्नु भन्दा बहुलाउनु बेस’ उनले यो उखान सुनेकी थिइन् । झट्ट उनको दिमागमा आयो– तड्पिएर ज्यान गुमाउनु भन्दा हात गुमाएर पनि बाँच्नु निको ।
तत्कालै उनले साहसपूर्वक भनिन्– काटिदिनुहोस् हात ! म बाँच्न चाहन्छु ।
उनको साहसिक बोली सुनेर छेवैमा रहेका प्रहरी अधिकारी एकछिन् त अवाक् भए ।
हात काट्ने निष्कर्षमा त पुगे प्रहरी तर हतियार फेला परेन । भत्किएर खण्डहर बनेको घरकोको छेउकुना नै चिन्न गाह्रो थियो । सुरक्षाकर्मीको साथमा पनि कुनै हतियार थिएन । आँखा डुलाउँदै जाँदा भत्किएको घरको कुनातिर हँसिया फेला पर्यो । अन्ततः सुरक्षाकर्मीले त्यही हँसियाले रेटीरेटी हात छिनाले । सुरक्षाकर्मीबीच सन्नटा छायो । असह्य दुख्यो । दुखाइ सहन नसकेर उनी अर्धवेहोस् जस्तै भइन् ।
मृत्यु त पराजित भयो तर हात पनि गुम्यो ।
“जीवनभन्दा अमूल्य हात नहुँदो रहेछ, हातको माया गरेको भए मैले ज्यान नै गुमाउनु पर्ग्थ्यो,” उनले थपिन् । उनीसँगै गफ गरेर बसेका १० जना साथीहरूको एकै चिहान भयो तर उनी मृत्युलाई लोप्पा ख्याइदिएर बाँचिन् !
कमर्स संकायमा स्नातक पढ्दै गरेकी दिव्या अचेल कलेज जाँदिनन् । भूकम्प यता उनी एकदिन पनि कलेज टेकेकी छैनन् रे । हात काटेर जीवनदान पाए पनि उनको ज्यान पहिलेझैं सग्लो छैन । भूकम्पले थिचिएका कारण जीउ थिलोथिलो भएको छ । त्यसैको दुखाइका कारण उनको पढाइ रोकिएको छ । सिधा हिँडडुल गर्दा पनि ज्यान चलाउनै नहुने भएको छ ।
अनुहारमा पनि स्टिल राखिएको छ । शरीरको एक ठाउँको छाला काटेर अर्को ठाउँमा हालिएको छ ।
दिव्याको यस्तो कारुणिक अवस्था देखेर एक विदेशी संस्थाले अस्थायी आवास बनाइदिन लागेको छ । आर्थिक अवस्था नाजुक हुँदा जीवनभर भूकम्पको पीडा बोकिरहनु पर्ने भएको छ । कसलाई सुनाउनु यो पीडा ? –उनले दुखेसो पोखिन् ।
विनासकारी भूकम्प गएको आज ३ सय ८६ दिन बितेको छ । २२ वर्षे भरभराउँदो जवानीमै हात गुमाएर शारीरिक अशक्त बन्न पुगेकी उनको सरकारलाई एउटै आग्रह रहेछ– सरकारी जागिर खान पाए हुन्थ्यो ।
 
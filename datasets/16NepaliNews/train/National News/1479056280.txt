
﻿हरेन्द्र यादव
२८ कात्तिक, भैरहवा । भारतको उत्तरप्रदेश बलियाका हरेन्द्र यादव आँखा उपचारका लागि भैरहवाको रणअम्बिका शाह आँखा अस्पतालमा आएका थिए । उनीसँग एक हजार र ५ सयका भारु नोटहरु थिए । तर, भारत सरकारले दुवै दरका नोटमा एक्कासी प्रतिबन्ध लगाएपछि उनी बिचल्लीमा परे ।
उपचारका लागि आए पनि पैसा नचल्ने भएपछि यादव उपचार बिनै घर फर्किने निधो गरे । अनलाइनखबरकर्मी आँखा अस्पतालमा पुग्दा उनी अस्पताल परिसरमा आँखाको पीडा सहँदै नोट प्रतिबन्धको पनि पीडा खेपिरहेका थिए ।
एक हजार र ५ सय दरका नोटमा प्रतिबन्ध भएसँगै आफू समस्यामा परेको सुनाउँदै उनले भने, ‘यहाँ पनि उक्त नोट कसैले नलिएपछि अब उपचार नै नगराई घर फर्किनुपर्ने अवस्था आयो ।’ उनले उपचारका लागि फेरि अर्कोपटक आउनुपर्ने बाध्यता रहेको भन्दै एकपटक डाक्टरलाई भेटेर जान पर्खिरहेको बताए ।
भैरहवाको आँखा अस्पतालमा करिब ९० प्रतिशत बिरामी भारतबाट आउने गर्छन् । नोटमा प्रतिबन्ध लागेसँगै हरेन्द्र यादव जस्ता सयौं भारतीय बिरामी नेपालमा बिचल्लीमा परेका छन् ।
भारतीय नोटको ‘ब्ल्याक मार्केटिङ’ सुरु
भारत सरकारले भारतमा एक हजार र ५ सयको नोटमा प्रतिबन्ध लगाएसँगै सीमावर्ती क्षेत्र र रकम सटही काउन्टरमा भारतीय नोटको कालोबजारी सुरु भएको छ । दुवै दरको नोटमा कमिसन लिएर सीमावर्ती क्षेत्र र सटही काउन्टरले खुद्रा भारतीय नोटहरु दिइरहेका छन् ।
मुसाफिर अन्सारी
भारतको गाजियाबादबाट आँखा अस्पतालमा आएर बिचल्लीमा परेका मुसाफिर अन्सारीले पनि त्यस्तै सटही काउन्टरबाट काम चलाए । आँखा अस्पताल अगाडि रहेका सटही काउन्टरमा उनले ५ सय भारु दिएपछि ६ सय नेरु मात्र पाए । अर्थात् काउन्टरले ५ सय भारुमा २ सय रुपैयाँ कमिसन खाए ।
उनले भने, ‘उपभोक्ताहरु एक हजार र ५ सय नोट लिएर आउँछन्, तर अब त्यो प्रतिबन्ध भएसँगै खुद्रा नोटको अभावका कारण व्यापार घटेको छ ।’
होटल व्यवसायी मर्कामा
दुई भारु नोटमा प्रतिबन्ध भएसँगै सीमावर्ती जिल्लाका नेपाली होटल व्यवसायीहरु समेत मर्कामा परेका छन् ।
भारतबाट बेलहिया नाका हुँदै नेपाल आउने सबै पर्यटकहरु भारतीय एजेन्ट मार्फत आउँदा र खुद्रा भारतीय नोटको अभाव हुँदा होटलमा आउने पर्यटकको संख्या ह्वात्तै घटेको भैरहवास्थित होटल रेडसनका महाप्रबन्धक अमृत खनालले बताए ।
साथै उनले नोटमा प्रतिबन्ध लागेसँगै होटलमा रहेका भारतीय पर्यटकहरु बिचल्लीमा परेको र बुक भएका कोठाहरु पनि रद्द भइरहेकोले समस्या भइरहेको बताए ।
भारतीय बजारमै प्रभाव
एक हजार र ५ सय भारतीय नोटको प्रतिबन्ध भएसँगै सीमावर्ती भारतीय बजारको व्यापारमा समेत गिरावट आएको स्थानीय व्यवसायी बताउँछन् ।
जुत्ता व्यवसायी आलोक जोशीले नोटमा प्रतिबन्ध लागेपछि कारोबारमा निकै गिरावट आएको बताए ।
भिडियो हेर्नुहोस् 

 
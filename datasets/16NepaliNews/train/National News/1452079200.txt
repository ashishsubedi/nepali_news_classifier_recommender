
﻿
२२ पुस, काठमाडौं । गृहमन्त्री शक्ति बस्नेत बुधबार २९ बुँदे प्रतिवद्धता पत्र लिएर पत्रकारहरुमाझ उपस्थित भए । धेरैको चासो तराई मधेसमा भइरहेको आन्दोलन, सशस्त्र समूहहरुको सल्बलाउने प्रयास एवं यसबारे सरकारको रणनीतिमा केन्द्रित थियो । तर, गृहमन्त्री बस्नेत स्वयं दोधारमा देखिए ।
मन्त्री बस्नेतका अनुसार मधेसको सवालमा एउटा पक्षको गुनासो छ, सरकारले जति सक्रियता देखाउनुपर्ने हो, त्यो देखाएन । अर्को पक्षको आरोप वा गुनासो छ, सरकार दमनमा उत्रियो ।
गृहमन्त्री बस्नेतले भने- ‘केही गरौं भने वार्ता गडवड भइहाल्छ भन्ने चिन्ता छ, फेरि गृहमन्त्री र प्रशासनले वार्ता बिच्काइदियो भन्ने आरोप आउँछ ।’
बस्नेतले आफ्नो प्रतिवद्धता पत्रको पाँचौं नम्बरमा राजमार्ग र सहायक मार्गहरु अवरुद्ध हुन नदिने उल्लेख गरेका छन् । उनले वार्ता र सम्वादबाट समाधान खोज्ने र शान्ति सुरक्षा कायम गर्ने जिम्मेवारीलाई एकसाथ अघि बढाउने बताए । यसरी अघि बढ्दा आफैं पनि पूर्ण सन्तुष्ट हुने गरी काम नभएको उनले बताए ।
गृहमन्त्री बस्नेतले वार्ता र सम्वादबाट निकास खोज्ने सरकारको सदासयतालाई कमजोरीका रुपमा नलिनसमेत आग्रह गरे । उनले सार्वजनिक सम्पत्तिको सुरक्षा र नागरिकको बाँच्न पाउने तथा हिँडडुल गर्न पाउने अधिकारलाई प्रत्याभूत गराइने बताए ।
तराईमा असईको हत्या, सीके साउत र सशस्त्र समूहको बढ्दो गतिविधिबारे गृहमन्त्रीले खुलेर कुरा गर्न चाहेनन् । तराई मधेसमा सशस्त्र समूहहरुको अवस्थाबारे सोधिएको प्रश्नमा गृहमन्त्री बस्नेतले तराईमा अहिले नै युद्ध भएको छ भनेर व्यवहार गर्ने अवस्था नभएको बताए ।
सीके राउतबारे सोधिएको प्रश्नमा गृहमन्त्री बस्नेतले सार्वभौमिक अखण्डता र जनतामा नीहित सार्वभौमसत्ताविरुद्ध कुनै पनि गतिविधि संविधानको प्रतिकूल हुने बताए । गृहमन्त्रीले बस्नेतले भने- ‘यसबारे हाम्रो ध्यानाकर्षण भएको छ, त्यस्ता गतिविधि नियन्त्रणमा लिन्छौं ।’
तराईमा शीतलहर न्यून पार्न सचेतना सन्देश दिने
गृहमन्त्री बस्नेतले सार्वजनिक गरेको २९ बुँदे प्रतिवद्धतापत्रमा ‘तराईका २० जिल्लामा हुन सक्ने सम्भावित शीतलहरको न्यूनीकरणका लागि’ सचेतनामूलक सन्देश लगायतका पूर्वतयारीका कार्यक्रम उल्लेख गर्ने बताइएको छ ।
त्यसैगरी संघीय प्रणाली अनुसार गृहमन्त्रालयको पुनसंरचना गर्ने, गुण्डागर्दै र चन्दाच असुली नियन्त्रण गर्ने, माओवादी जनयुद्धकालमा ध्वस्त भएका संरचनालाई मर्मत गर्ने, सिंहदरबारका साथै देशका मुख्य शहरमा सीसीटीभी जडान गर्ने लगायतका प्रतिवद्धता गृहमन्त्रीले सार्वजनिक गरेका छन् ।
साथै प्रहरी संगठनमा व्यवसायीकरण, एप्सको विकास एवं प्रहरी कार्यालयहरुको सुधार लगायतका प्रतिवद्धता गृहमन्त्रीले व्यक्त गरेका छन् ।
राजमार्ग र सहायक मार्गमा अवरोध हुन नदिने, जनसंख्याका आधारमा सुरक्षा चौकी विस्तार गर्ने कालोबजारी नियन्त्रण गर्ने र अध्यागमन कार्यालय सुधार गर्ने सम्मका योजनाहरु गृहमन्त्रीले अघि सारेका छन् ।

﻿
रविन भट्टराई
२६ पुस, ताप्लेजुङ । ताप्लेजुङमा यसवर्ष साढे पाँच अर्व रुपियाँ बराबरको अलैंची उत्पादन भएको छ । कालो सुनको उपमाले चिनिने पहाडी जिल्लाको प्रमुख नगदेबालीको रुपमा रहेको अलैंचीको उत्पादन बढेसँगै आम्दानी पनि बढेको छ ।
जिल्ला कृषि विकास कार्यालय ताप्लेजुङका अनुसार यो वर्ष जिल्लामा कुल दुई हजार चार सय १० मेटि्रकटन अलैंची उत्पादन भएको छ । यो उत्पादन गत वर्षकोभन्दा एक हजार मेटि्रकटनले बढी हो । गतवर्ष एक हजार चार सय १० मेटि्रकटन मात्र अलैंची उत्पादन भएको थियो । हालको स्थानीय बजार मूल्य न्युनतम् ९० देखि ९२ हजार रुपियाँ प्रतिमन मूल्य रहेको छ । उक्त मूल्यले यो वर्ष उत्पादन भएको अलैंचीले साढे पाँच अर्व रुपियाँभन्दा बढी रकम साट्ने भएको छ ।
कृषि विकास कार्यालय ताप्लेजुङका बागवानी विकास अधिकृत उमेश राउतले दिएको तथ्याङ्कअनुसार यो वर्ष जिल्लामा ६० हजार दुई सय ५० मन अर्थात कुल २४ लाख १० हजार किलोग्राम अलैंची उत्पादन भएको छ । हालको मूल्य ९२ हजार रुपियाँ प्रतिमनका दरले एक किलोग्राम अलैंचीको मूल्य दुई हजार तीन सय रुपियाँ पर्दछ । बागवानी अधिकृत राउतले गतवर्षको जस्तो अलैंचीको मूल्य अहिलेसम्म नभए पनि उत्पादनमा वृद्धि भएकाले आम्दानी बढेको बताए ।
अलैंची मूल्य यो वर्ष गतवर्ष भन्दा प्रतिमन १३ हजार रुपियाँले कमी रहेको छ । गतवर्ष यसै सिजनमा एक लाख पाँच हजार रुपियाँ प्रतिमनका दरले अलैंची खरिद विक्री भएको थियो । यस जिल्लामा अलैंची उत्पादनको तीन वर्षे तथ्याङ्कलाई हेर्दा गत वर्ष तीन अर्व ७० करोड १२ लाख ५० हजार रुपियाँ नगद भित्रिएको थियो भने अघिल्लो वर्ष अर्थात आर्थिक वर्ष ०७०/०७१ मा अलैंचीबाट जिल्लामा तीन अर्व १५ करोड रुपियाँ मात्र भित्रिएको थियो । उक्त वर्ष अलैंची मूल्य पनि प्रतिमन ८० हजार रुपियाँका दरले मात्र किनबेच भएको थियो ।
जिल्ला कृषि विकास कार्यालयका अनुसार ताप्लेजुङमा अलैंची खेती पनि वर्षेनी विस्तार हुँदै गएको जनाएको छ । एक नगरपालिका र ४८ गाविस रहेको जिल्लामा ओलाङ्चुङगोला बाहेक सबै क्षेत्रको कुल चार हजार पाँच सय हेक्टर क्षेत्रफलमा अलैंची खेती गरिन्छ । जिल्लाको सुरुम्खिम, तेल्लोक, इखाबु, लिम्बुदिन, सिकैंचा, हाङ्देवा लगायतका गाविसमा सबैभन्दा बढी अलैंची उत्पादन हुने तथ्याङ्क रहेको बागवानी विकास अधिकृत उमेश राउतले बताए ।
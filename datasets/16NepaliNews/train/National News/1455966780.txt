
﻿
–रविन्द्र घिमिरे
८ फागुन, काठमाडौं । प्रधानमन्त्री केपी शर्मा ओलीको भारत भ्रमणका अवसरमा शनिबार महत्वपूर्ण आर्थिक विषयहरुमा सम्झौता एवं समझदारी भएको छ । तर, यसबाट निजी क्षेत्र खासै उत्सह देखिएको छैन ।
दुईदेशबीच भएको ८ बुँदे समझदारीमा विद्युत आपूर्तिदेखि नयाँ बन्दरगाहको प्रयोग गर्ने लगायतका विषय समावेश छन् ।
तर, पनि भारतसँग अहिले ब्यापारमा देखिएका विभिन्न ‘गैह्रभन्सार तथा पारबहन अवरोध’ हटाउने गरी कुनै समझदारीहरु भएनन् । सम्झौतामा प्रायः सबै पुरानै विषयहरु समावेश भएका छन् ।
सम्झौता अनुसार सन् २०१७ को डिसेम्बरभित्र भारतबाट नेपालमा ६ सय मेगावाट बिजुली आउने भएको छ । लोडसेडिङको ठूलो मार खेपिरहेको नेपालले भारतसँग ६ सय मेगावाट बिजुली खरिद गर्ने भएको हो ।
सन् २०१६ वर्षको अक्टोबर महिनासम्म भारतबाट थप २०० मेगावाट विद्युत आयात गर्ने सम्झौतामा उल्लेख छ ।
शनिबारदेखि नै भारतबाट ८० मेगावाट थप विद्युत नेपाल आउन सुरु भएको छ । मुजˆफरपुर-ढल्केबर प्रसारण लाइनको १ सय ३२ केभीए प्रशारण लाइनमार्फत आउने यो बिजुली नेपाल पठाउन दुबै देशका प्रधानमन्त्रीले दिल्लीमा संयुक्त रुपमा स्वीच थिचेका थिए । अहिले २४० केभीएको प्रशारण लाइन विस्तार भइरहेको छ ।
यसैगरी विशाखपटनमको सामुदि्रक बन्दरगाह नेपालले पनि प्रयोग गर्न पाउने गरी तयारी अघि बढाउन दुबै देश सहमत भएका छन् ।
त्यहाँको रेल सेवा अब नेपालले आफ्नो व्यापार प्रवर्द्धनका लागि उपयोग गर्न सक्ने समझदारी बनेको छ ।
विशाखापटनम अहिले नेपालले प्रयोग गर्दै आएको कोलकत्ता पोर्टभन्दा स्तरीय, सहज र ठूलो छ । यसबाट नेपाल भारत बीचको ब्यापार तथा आयात निर्यातमा ठूलो सहयोग पुग्ने विश्वास गरिएको छ ।
अब यो सम्झौताबाट तेस्रो मुलुकसँगको व्यापारका लागि नेपाललाई केही सहज पहुँच प्राप्त हुने विश्वास गरिएकाे छ ।
यसैगरी भारत बंगलादेशको बंगलाबन्धसम्म नेपाललाई सहज पहुँच दिन सहमत भएको छ । त्यसका लागि सिंगाहवादको रेल सेवा नेपालले प्रयोग गर्न सक्नेछ ।
काँकडभिट्टाबाट सिलगुढी हुँदै ५८ किलोमिटरमै पुग्न सकिने बंगलाबन्धमा बंगलादेशले बिहीबारदेखि सर्वसाधारणका लागि समेत हुने गरी अध्यागमन सेवा सुरु गरिसकेको छ । यसबाट नेपाल र बंगलादेशको दुईपक्षीय व्यापार अभिवृद्धिमा सहजता आउनेछ ।
भारत र नेपालबीच भएको सम्झौतामा २५ करोड अमेरिकी डलर खर्च गर्नेबारे पनि सम्झौता भएको छ । यो भूकम्पपछि भारतले दिने घोषणा गरेको १ हजार करोड डलरको एक चौथाइ मात्र हो । २५ करोड अमेरिकी डलर भूकम्पपीडितहरुको आवास, साँस्कृतिक, सम्पदा, स्वास्थ्य तथा शैक्षिक संस्थाको पूनर्निर्माणमा खर्च हुनेछ ।
यसअघि भारतीय प्रधानमन्त्री नरेन्द्र मोदी काठमाडौं आउँदा घोषणा गरिएको १ हजार करोड खर्चबारे कुनै सहमति हुन सकेको छैन् ।
यस्तै हुलाकी राजगर्माको निर्माणका भारतले सहयोग गर्नेबारे पनि समझदारी भएको छ ।
यसअनुसर भारतले राजमार्गको १७ मध्यो दोस्रोदेखि छैठौं खण्डसम्मको निर्माण्मा सहयोग गर्ने छ ।
५ सय १८ किलोमिटरको राजमार्गको ६७ किलोसिमटर लामो पहिलो खण्ड निर्माण भइसकेको छ । नेपाल संगीत तथा नाट्य कला प्रतिष्ठानका लागि पनि भारतले सहयोग गर्ने भएको छ ।
प्रधानमन्त्री केपी ओली भारत जानुअघि नेपालका उद्योगी व्यवसायीले पारवाहनमा देखिएका समस्या समाधान गर्न माग गरेका थिए । तर, उनीहरुको माग खासै सम्बोधन भएको देखिएको छैन ।
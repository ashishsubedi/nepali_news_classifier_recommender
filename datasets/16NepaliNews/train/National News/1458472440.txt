
﻿
७ चैत, काठमाडौं । चुरेभावर राष्ट्रिय एकता पार्टी नेपालले राप्रपा नेपालमा प्रवेश गरेका पार्टीका केहि नेताहरुबाट कुनै असर नपर्ने दाबी गरेको छ ।
शनिबार चुरे भावरका वरिष्ठ उपाध्यक्ष चन्द्रप्रसाद खनालसहितका नेताहरु राप्रपा नेपालमा प्रवेश गरेका थिए ।
अध्यक्ष वद्री न्यौपानेले आइतबार प्रेस विज्ञप्ति निकालेर भनेका छन्, ‘बिचलनवादी प्रवृत्तिका केही व्यक्ति पार्टीबाट अलग हुँदैमा हाम्रो पार्टी र संगठनहरूलाई कुनै पनि किसिमको असर पर्दैन ।’
आन्दोलनमा सरिक नहुने, गणतन्त्रको विपक्षमा रहने लगायतका गतिविधि गरेकाले उनीहरुलाई तीन महिना अघि नै साधारण सदस्य समेत नरहने गरी पार्टीबाट निस्कासन गरिसकेको विज्ञप्तिमा उल्लेख छ ।
‘त्यस्ता व्यक्तिहरूको पलायनबाट चुरेभावर पार्टीलाई थप एकतावद्ध र सुदृढीकरण गर्न ठूलो सहयोग मिलेको छ,’ विज्ञप्तिमा लेखिएको छ ।
चुरे भावरसँग अलग भएका समूहहरूलाई एकताबद्ध गर्ने प्रयासमा पनि रहेको उनले जानकारी दिएका छन् । ‘केही दिनभित्रै अलग भएका सबै समूहहरूसँग एकताको सन्देश आमकार्यकर्ता तथा शुभेच्छुकहरूलाई दिइनेछ । त्यसका लागि आन्तरिक गृहकार्य जारी रहेको छ,’ विज्ञप्तिमा भनिएको छ ।

﻿३० फागुन, काठमाडौं । इभर्टनविरुद्धको खेलमा ग्यारेथ ब्यारीलाई टोकेको टीभी फुटेजमा देखिएपछि चेल्सीका स्ट्राइकर डिएगो कोस्टा फेरि विवादमा परेका छन् ।
शनिबार राति भएको एफए कपको क्वार्टरफाइनलमा इभर्टनले चेल्सीलाई २-० ले हराएको छ । खेलका क्रममा ब्यारीसँगको विवादका क्रममा कोष्टाले ८४ औं मिनेटमा रातो कार्ड पाएका थिए ।
तर, कार्ड पाउनुअघि ब्यारीसँग भएको विवादमा कोष्टाले उनको घाँटीमा कोटेको टीभी फुटेजहरुमा देखिएको छ । ब्यारीसँग टाउको जुधाउन लगेका उनले आफ्नो मुख घाँटीमा पुर्याएका छन् ।  तर, चेल्सीका अफिसियलहरुले भने कोष्टाले ब्यारीलाई आफूले नटोकेको प्रष्ट पारेको बताएका छन् ।
यसअघि खेलमा इभर्टनले ७७ औं मिनेटमा लुकाकुको गोलबाट अग्रता लिएको थियो । खेलको ८२ औं मिनेटमा उनले नै दोस्रो गोल गरे ।
खेलको ८७ औं मिनेटमा दोहोरो पहेँलो कार्डसँगै ब्यारीले पनि रातो कार्ड पाएपछि दुबै टिम १०/१० खेलाडीमा सिमित भएका थिए ।
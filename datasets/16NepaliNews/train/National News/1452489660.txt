
﻿
कुवेत । खाडी मुलुक कुवेत सरकारले त्यहाँ कार्यरत गैरकानुनी बिदेशी कामदारलाई आममाफीको घोषणा गरेको छ ।
मन्त्रालयले आइतबार गरेको घोषणाअनुसार अब त्यहाँ कार्यरत बिदेशी कामदारले जरिवाना तिरेर स्वदेश फर्किन वा कुवेतमै रहेर बैधता कायम गर्न सक्नेछन् । यो प्रकृयामा सामेल हुने कामदारलाई कालो सूचीमा राखिने छैन् । यसको मतलव उनीहरु स्वदेश फर्किएर पुनः कुवेतमा काम गर्न आउन कुनै बाधा हुनेछैन् ।
गम्भिर प्रकृतिका अपराधमा संलग्न भई कानुनी प्रकृया चलिरहेका बाहेक तोकिएको मितिभन्दा धेरै समय बसेका वा रोजगारदाताकहाँबाट भागेर बैधानिक भएका सवै कामदार यो प्रकृयामा सामेल हुन पाउनेछन् ।
तर, सरकारले यसका लागि कामदारहरु आफै आममाफी प्रकृयामा सामेल हुनुपर्ने बताएको छ । आममाफीसँगै सरकारले धरपकड पनि जारी राख्ने भन्दै मन्त्रालयले यो प्रकृयामा समातिएका कामदारलाई भने फरक ब्यबहार हुने बताएको कुवेत टाइम्स दैनिकले जनाएको छ । यसको अर्थ उनीहरु पुनः फर्किन वा आवासीय भिषा कायम गर्न असमर्थ हुनेछन् ।
यसका लागि अबैधानिक अबस्थामा रहेका कामदारले सम्बन्धित कार्यालयमा गएर आफै जानकारी गराउनुपर्ने छ । सरकारी अधिकारीले उसको अबस्था हेरी कति जरिवाना तिर्ने र कति दिनमा घर फर्किने भन्ने जानकारी दिनेछन् ।
कुवेत सरकारको यो कदमबाट त्यहाँ कार्यरत अबैधानिक नेपाली कामदारसमेत लाभान्वित हुनेछन् ।
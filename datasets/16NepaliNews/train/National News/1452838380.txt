
﻿
१ माघ, पोखरा । नेकपा (क्रान्तिकारी माओवादी) का सचिव देव गुरुङले निषेधको राजनीतिले देश नै सिद्धिने खतरा उत्पन्न भएको बताएका छन् । सरकार र आन्दोलनरत दलबीच सहमति भइहाले पनि देश असफल हुनसक्ने उनले अर्को खतरा औंल्याए ।
क्रान्तिकारी पत्रकार महासंघ कास्कीले शुक्रबार पोखरामा गरेको पत्रकार सम्मेलनमा उनले संसदवादी दल र मधेसी दलले एकअर्कालाई निषेध गरेर अघि बढ्दा देशकै अस्तित्व संकटमा परेको बताए ।
पूर्वमन्त्री समेत रहेका सचिव गुरुङले देश बचाउन राष्ट्रिय सहमति आवश्यक रहेको बताए । उनले भने, ‘संसदवादी दल र मधेसी दलबीच निषेधको राजनीति भइरहेको छ, यो तत्काल नहटे देश नै रहन्छ वा रहँदैन भन्ने खतरा उत्पन्न हुँदैछ, त्यसैले संविधानका विषयमा भोलि सहमति गरौंला तर देश बचाउन राष्ट्रिय सहमति आवश्यक छ ।’
मधेसवादी र सरकारबीच सहमति नै हुन नसक्ने खालको विवाद नरहेको भन्दै उनले चाँडो सहमति खोज्न दुवै पक्षलाई आग्रह गरे । निषेधको बाटोबाट हिँडिरहेका दुई पक्षबीच सहमति भए संविधान नमान्ने अन्य दलहरुसँग पनि सहमति बन्ने उनको दाबी थियो ।
देश असफल हुने शंका
नेता गुरुङले सरकार र आन्दोलनरत दलबीच सहमति नै भइहाले पनि देश असफल हुनसक्ने अर्को खतरा औंल्याए । उनले भने, ‘सरकार र आन्दोलनरत दलहरुबीच सहमति भइहाले पनि भूकम्प र नाकाबन्दीले थलिएको नेपालमा आर्थिक महामन्दी आउनसक्छ, त्यसले मानवीय महासंकट उत्पन्न गर्नसक्छ र देशै असफल हुने अर्को खतरा पनि छ ।’
गुरुङले हाल जारी भएको संविधान २०४७ सालको संविधानभन्दा एक हद सकारात्मक भएपनि मौलिक र गुणात्मक नभएको टिप्पणी गरे । गणतन्त्र, धर्म निरपेक्षता, संघीयता लगायतका कुरा सकारात्मक भएपनि आदिवासी, जनजाती, मधेसी, दलित लगायतका विषयमा अन्तरिम संविधान भन्दा पनि पछि हट्दा संविधान स्विकार्य नभएको उनको भनाई थियो । सीमांकनदेखि हक अधिकारका विषयमा मधेसी दलहरुको माग जायज भएपनि नागरिकताको विषयमा भने आफूहरुको असहमति भएको उनले प्रष्ट्याए ।
कम्युनिष्ट पार्टीबीच एकता प्रक्रिया सकारात्मक
भावि कार्यदिशालाई लिएर कम्युनिष्ट पार्टीहरुबीच पार्टी एकता गर्नुपर्ने बताउँदै उनले एकताको पहल सकारात्मक रुपमा अघि बढिरहेको उल्लेख गरे । विगतमा सबैको कमिकमजोरी भएको भन्दै त्यसलाई स्वीकारेर पार्टी एकता गर्नुपर्ने उनको भनाइ थियो । उनले पार्टी एकता नै नभएपनि कार्यगत एकता भने गर्नैपर्नेमा जोड दिए ।
मधेसी जनजाती तथा जनताको जनजिविकाका सवालमा नयाँशक्तिका अभियन्ता डा.बाबुराम भट्टराईले उठाएका कुराहरु जायज भएपनि जीवनको उत्तरार्द्धमा कम्युनिष्ट राजनीति छोड्नु बिडम्बना भएको उनले टिप्पणी गरे ।
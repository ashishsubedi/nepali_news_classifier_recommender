
﻿
२२ माघ, काठमाडौं । सूचना तथा सञ्चार प्रविधि मन्त्री शेरधन राईले नेपाल टेलिकमको सेवाप्रति असन्तुष्टि जनाएका छन् ।
टेलिकमको १२ औं वाषिर्कउत्सव समारोहमा बोल्दै राईले कम्पनीको सेवा गुणस्तरीय नभएको भन्दै तत्काल आवश्यक सुधार गर्न निर्देशन दिएका छन् ।
‘टेलिकमका सबै सेवाको गुणस्तरमा समस्या छ । नागरिकले सेवा पाउनुपर्नेमा उल्टै सास्ति भोग्नुपरेको छ’ मन्त्री राईले भने-‘गुनासो आउने क्रम घटेको छैन । यसलाई सम्बोधन गर्ने गरी सेवाको गुणस्तर बढाउनुपर्‍यो ।’
उनले सेवाको गुणस्तर सुधार गर्न आजैदेखि काम थाल्न निर्देशन दिए । ‘दुई महिना भित्र सुधार हुनुपर्‍यो’ उनले भने-‘सेवा चुस्त बनाउनुपर्‍यो । २ महिनासम्म पनि यही अवस्था रह्यो भने मन्त्रालयले आवश्यक कदम चाल्नेछ ।’
मन्त्री राईले टेलिकमलाई नेपालको नम्बर एक मोबाइल, फोन तथा इन्टरनेट सेवा प्रदायक बनाउन आवश्यक रहेको भन्दै त्यसैअनुरुप कार्यसम्पादन गर्न  अधिकारीहरुलाई निर्देशन पनि दिए ।
सन् २०२० सम्म सबै नेपालीलाई इन्टरनेटको पहुँचमा पुर्‍याउने दावी पनि उनले गरे । त्यसका लागि नेपाल दुरसञ्चार प्राधिकरणसँग मिलेर काम गर्न मन्त्री राईले भनेका छन् ।
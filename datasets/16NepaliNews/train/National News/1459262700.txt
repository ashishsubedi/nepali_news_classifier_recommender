
﻿
१६ चैत, काठमाडौं । वासिङटनस्थित अमेरिकी संसद भवनको आगन्तुक केन्द्रमा प्रवेश गर्न खोज्ने एक हतियारधारीलाई प्रहरीले गोली हानेको छ । घटनामा एक आगन्तुक महिला घाइते भएकी छन् ।
ती हतियारधारी व्यक्ति प्रहरीका लागि परिचित थिए । उनी टेनेस्से राज्यमा बसोबास गर्ने ६६ वर्षिय ल्यारी डसन रहेको प्रहरीले जनाएको छ । एबीसी न्युजका अनुसार उनले अघिल्लो वर्ष संसदको वैठक नै अवरुद्ध गरिदिएका थिए ।
प्रहरीले गोली प्रहार गरिएको घटनालाई सामान्य कारवाही भन्दै सर्वसाधारणमाथि कुनै खतरा नमोलिएको स्पष्ट पारेको छ । यसअघि अधिकारीहरुले घटनामा एक प्रहरी अधिकृत पनि घाइते भएको बताएका थिए । तर संसद भवनका प्रहरी प्रमुख म्याथ्यु भेर्डेरोसाले प्रहरीलाई गोली नलागेको बताए ।
‘यो खाली एउटा अपराधिक क्रियाकलापबाहेक केही थिएन,’ उनले भने । आरोपीको सवारी साधन भवन बाहिर मैदानमा भेटिएको र हतियार पनि जफत गरिएको उनले जानकारी दिए । विदाको दिन भएकाले घटनाको बेलामा संसद वैठक नभए पनि घटनास्थलमा केही कंग्रेस सदस्य र कर्मचारीहरु थिए ।
गम्भीर घाइते बनेका हतियारधारीलाई अस्तापल भर्ना गरिएको छ । उनको सल्यक्रिया भइरहेको अधिकारीले बताएका छन् ।
संसद भवन वा अन्य संवेदनशील स्थानमा प्रवेश गर्न आगन्तुकहरुले ‘मेटल डिटेक्टर’ बाट पार हुनुपर्छ । हतियार भित्र लैजान कसैलाई अनुमति दिइदैन । प्रहरीका अनुसार ती व्यक्तिले मेटल डिटेक्टरमा जानुभन्दा ठीक अघि हतियार निकालेर थिए । त्यसपछि प्रहरीले गोली चलाएको हो ।
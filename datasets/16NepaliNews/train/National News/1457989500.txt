
﻿
१ चैत, सिराहा । एकीकृत नेकपा माओवादीका अध्यक्ष पुष्पकमल दाहाल ‘प्रचण्ड’ले मधेसी जनतासँगको प्रेमपूर्ण सम्बन्ध अझै कायम रहेको बताएका छन् ।
सोमबार कमलामाई सिंचाई परियोजना शिलान्यास गर्दै प्रचण्डले मधेससँग आफ्नो पार्टीको गहिरो सम्बन्ध रहेको भन्दै यसलाई बिग्रन नदिनेतर्फ आफू चिन्तित रहेको बताए ।
मधेसी जनतासँग माओवादीको पुरानो ‘लभ’ छुटेको टिप्पणीको खण्डन गर्दै प्रचण्डले भने, ‘पहिले मधेससँग मेरो लभ परेको भन्नेहरुले नै आजभोलि मधेससँग लभ छुट्यो भन्ने गरेको सुनेको छु । मधेसी जनतासँग मेरो लभ कायमै छ, बरु मेरो लभरलाई भिलेनले लैजाला भन्ने डर छ । त्यसैले म त्यसमा सचेत हुँदै फकाएर आफैंसँग राख्न प्रयत्नरत छु ।’
मधेसी जनताको अपेक्षा पूरा गर्ने प्रतिबद्धता
उनले मधेससँग सम्बन्ध सुमधुर बनाइराख्न प्रयास जारी रहेको बताए । उनले आफ्नो पार्टी सधैं मधेसका समस्याप्रति गम्भीर रहेको भन्दै मधेसका मागलाई सम्बोधन गर्न आफूले थप पहल गर्ने बताए ।
‘छलफल र वार्ता भइरहेको छ, काठमाडौं फर्किएपछि थप पहल हुनेछ,’ प्रचण्डले भने, ‘सीमांकन लगायतका विषयमा सहमति कायम गरेर मधेसी जनताको अपेक्षा पूरा गरिनेछ ।’
संविधानले कुनै क्षेत्रलाई विभेद नगरेको प्रचण्डले प्रष्ट पारे । असन्तुष्टीहरुलाई वार्ताबाट सुल्झाउन सकिने उनले उल्लेख गरे ।
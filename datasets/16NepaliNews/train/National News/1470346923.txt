
﻿राजविराज, २० साउन । सङ्घीय समाजवादी फोरम नेपाल मधेशी मोर्चाबाट अलग भएकोप्रति मोर्चा सप्तरीले दुख व्यक्त गरेको छ ।
मोर्चाका संयोजक नरेन्द्र प्रसाद यादवले विहीवार प्रेस विज्ञप्ति जारी गर्दै दुख व्यक्त गरेका हुन् । बिना कारण मोर्चाबाट अलग हुनु दुखद भएको भन्दै मोर्चा एक वर्षको अवधीमा मोर्चा आफ्नो उद्देश्यप्राप्तिकालागि अनवरत रुपमा संघर्ष गर्दैआएको उल्लेख गर्दै प्रेस विज्ञप्तिमा अगाडि भनिएको छ ‘स्थापनाकालमा मोर्चाका संयोजक समेत फोरम नेपालकै तर्फबाट शुरुवात भएको छ ।’
फोरम नेपालकै संयोजकत्वमा तेस्रो मधेश आन्दोलन भएको र त्यस क्रममा ६ जनाले सहादत दिएको भन्दै यो अवस्थामा मोर्चा अलग हुन शहीद तथा मधेशी जनताको विपरित कार्य भएको मोर्चाको बैठकले ठहर गरेको छ । ‘के कति कारणले अलग भएको हो ? त्यसबारे सप्तरीवासीलाई जानकारी हुनु जरुरी छ’ मोर्चाका संयोजक यादवद्वारा प्रेषित विज्ञप्तिमा अगाडि भनिएको छ ‘शहीद राजिव राउतको प्रथम पुण्यतिथिका अवसरमा श्रद्धाञ्जलीसभा आयोजना गर्ने निर्णय भएको छ ।’
यसैगरी मोर्चासँग आवद्ध राष्ट्रिय मधेश समाजवादी पार्टीका जिल्ला अध्यक्ष गजेन्द्र कुमार मण्डलले दिएको जानकारी अनुसार मोर्चाका संयोजक नरेन्द्र प्रसाद यादवको अध्यक्षतामा भारदहमा विहीवार सम्पन्न बैठकले मोर्चाको २ नम्वर कमिटि गठन गरिएको छ । गजेन्द्र कुमार माझीको संयोजकत्वमा गठित समितिले भदौ १ गते विपी माध्यमिक विद्यालय भारदहमा भव्य श्रद्धाञ्जलीसभाको आयोजना गर्ने निर्णय भएको अध्यक्ष मण्डलले जानकारी दिएका छन् ।
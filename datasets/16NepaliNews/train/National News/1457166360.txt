
﻿काठमाडौं/ भारतीय जनता पार्टीका पूर्वउपाध्यक्ष भगतसिंह कोस्यारीले शुक्रबार राष्ट्रपति विद्यादेवी भण्डारी, एमाओवादी अध्यक्ष प्रचण्ड र एमाले वरिष्ठ नेता माधवकुमार नेपालसँग बेग्लाबेग्लै भेटवार्ता गरेका छन् । उनी कांग्रेसको महाधिवशेनमा सहभागी हुन बिहीबार आएका थिए ।
बिहान सुरुमा एमाओवादी अध्यक्ष प्रचण्डसँग लाजिम्पाटस्थित निवासमा भेटेका कोस्यारीले बालुवाटारको नेपाल हाउसमा एमाले नेता नेपालसँग भेटवार्ता गरे । भेटमा नेपालको पछिल्लो राजनीतिक परिस्थिति र प्रधानमन्त्री केपी ओलीको भारत भ्रमणका सन्दर्भमा कुराकानी भएको कोस्यारीले बताए ।
‘नेपाल र भारतको सम्बन्धका विषयमा सबैसँग सौहार्दपूर्ण कुराकानी गरेँ,’ कोस्यारीले नयाँ पत्रिकासँग भने । राष्ट्रपति भण्डारीसँगको शिष्टाचार भेटमा पनि दुईपक्षीय सम्बन्धका विषयमा चर्चा गरेको उनको भनाइ थियो । कोस्यारी शनिबार साँझ स्वदेश फर्किंदै छन् ।
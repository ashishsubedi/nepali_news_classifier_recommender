
﻿तेलसहितका उपभोग्य पदार्थ रोकेकोमा सरकारले नेपालस्थित भारतीय राजदूत रञ्जीत रेसँग स्पष्टिकरण सोधेको छ । राजदूत रेलाई शुक्रबार अपरान्ह मन्त्रालयमा बोलाएर र्कायबाहक परराष्ट्र मन्त्री खगराज अधिकारीले स्पष्टिकरण लिएका हुन् । मन्त्री अधिकारीले राजदूत रे लाई नेपाल आउने तेल र अन्य उपभोग्य पदार्थ भारतले रोकेर सीमामा तनाव भइरहेको जनाउँदै त्यसबारे स्पष्टिकरण लिएका हुन् ।

 नेपाल आउने तेल र उपभोग्य पदार्थ भारतमा किन र  के कारण रोकिएको हो ? , मन्त्री अधिकारीले स्पष्टिकरण लिँदै राजदूत रेसँग सोधे,  उपभोग्य सामान रोकिएपछि सीमामा बढेको तनाव रोक्न भारतीय पक्षले के पहल गरिरेको छ ?  भारतले तेल र उपभोग्य सामाग्री रोकेका कारण सीमामा आन्दोलन चर्किरहेको जनाउँदै मन्त्री अधिकारीले त्यसबाट नेपालमा पर्ने असरबारे बुझ्न राजदूत रेमार्फत भारतलाई भनेका हुन् ।

 यो अवस्थतामा तेलदेखि उपभोग्य बस्तु रोकिँदा नेपाललाई कस्तो असर पर्छ भन्ने कुरा भारतले बुझोस , मन्त्री अधिकारीले राजदूत रेलाई भने । परराष्ट्र मन्त्रालयमा अपरान्ह ३ बजे देखि पौने ४ बजेसम्म भएको भेटका क्रममा मन्त्री अधिकारीले सीमामा रोकिएका तेल र उपभोग्य सामान नेपाल प्रवेशका लागि सहज वातावरण बनाउने पहल थाल्न पनि राजदूत रेलाई आग्रह गरेका थिए ।


﻿१४ चैत, जनकपुरधाम । धनुषामा सरुवा भएर आएदेखिनै विवादमा देखिदै आएका स्थानीय विकास अधिकारी रामकृष्ण उप्रेतीले गाविस सचिवहरु हेरफेर गर्दा गाविसका योजनाहरु प्रभावित भएको छ ।
रकम चलखेलका आधारमा जिल्ला विकास समिति धनुषाले गासिव सचिवहरुलाई उनीहरुले रोजेको गाविसमा र अन्य गाविस सचिवहरुलाई अपायक गाविसमा सरुवा गरेपछि सचिवहरु असन्तुष्ट बनेका छन् ।
अतिरिक्त रकम दिने गाविस सचिवहरुलाई रोजेको गाविस र नदिने सचिवहरुलाई महिना दिन पनि नवित्दै हेरफेर गरेपछि जिविस धनुषामा विवाद बढ्दै गएको छ । गाविस हेरफेर गर्दा एक सचिवले ५० हजार अतिरिक्त रकम तिर्नु पर्ने बाध्यता रहेको गाविस सचिव हकहित संरक्षण केन्द्र धनुषाले जनाएको छ ।
७१ वटा गाविस रहेको धनुषामा महिनै पिच्छे सचिवहरु फेरिँदा गाविस स्तरीय निर्माण योजना, लक्षित वर्ग कार्यक्रम, सामाजिक सुरक्षा भत्ता वितरण र गाविसको दैनिक कामकाज प्रभावित बनेको गाविस सचिव हकहित संरक्षण केन्द्र धनुषाका अध्यक्ष रामपुकार यादवले बताए ।
समान्यता एउटा कार्यालयमा काम गर्ने कर्मचारीको न्यूनतम अवधि दुई वर्षको भएपनि स्थानीय विकास अधिकारी उप्रेतीले कतिपय गाविसमा कार्यरत गाविस सचिवहरुलाई ६ महिना नपुग्दै हेरफेर गरेका छन् । स्रोतका अनुसार मागेको रकम नदिने गाविस सचिवहरुको ठाउँमा जबर्जस्ती अर्को सचिवलाई पठाएका छन् ।
गविसका राजनीतिक दलका प्रतिनिधि र सचिवको कामकाजलाई लिएर सरुवा गरेको धनुषाका स्थानीय विकास अधिकारी राम कृष्ण उप्रेती जिकिर छ । गाविस सचिव हेरफर भएसंगै विकास निर्माणको कार्यले गति लिने उनले बताए ।
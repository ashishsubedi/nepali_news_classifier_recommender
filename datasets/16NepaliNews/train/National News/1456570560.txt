
﻿
सलमान खान
१५ फागुन, भैरहवा । अर्थमन्त्री विष्णु पौडेलले मुलुकको विकास लागि अब छिमेकी देश भारत र चीनलाईसाथमा लिएर सरकार अघि बढ्ने बताएका छन् ।
शनिबार सिद्धार्थ उद्योग वाणिज्य संघ रुपन्देहीको ५७ औँ वाषिर्क साधारण सभामा अर्थमन्त्री पौडेलले मुलुकको विकासका लागि एक भएर अघि बढ्न सबै राजनितिक दललाई आग्रह गरे । उनले संविधानसभाबाट जारी भएको संविधान धेरैले अध्ययनको विषय बनाएको बताउँदै अब सरकार विकास र समद्धि तर्फ केन्द्रित रहेको बताए ।
उनले प्रधानमन्त्री भारत भ्रमणमा गएको बेला भारतले निकै राम्रो स्वागत र सम्मान गरेको बताउँदै अब सबै मिलेर देश विकास गर्ने अवस्था आएको बताए ।
कार्यक्रममा सिद्धार्थ उद्योग वाणिज्य संघले अर्थमन्त्री पौडेललाई उद्योगी व्यवसायीको समस्याबारे ज्ञापन पत्र बुझाएको छ ।
जवाफमा अर्थमन्त्री पौडेलले अधिकांश माग जयाज भएको र केही विषयमा छलफल गर्नुपर्ने देखिएको बताए ।  ‘बजेटले गर्दा कुनै काम रोकिएका छन् भने एक दुई तीन गरी बुदाँगत रुपमा समस्याको समाधान लिएर आउनुस् सरकार समाधान गर्न तयार छ’ उनले भने, ‘मबाट हुने काम म गर्छु र तपाईहरुबाट हुने तपाईहरु गर्नुस् ।’
उनले भैरहवा औद्योगिक क्षेत्र (सेज) को भाडामा विषयमा पुर्नविचार गर्न सरकार तयार रहेको बताए । सेजको क्षेत्रफल भगेराको छाँती जत्रो रहेको टिप्पणी गर्दै उनले ४९ विघामा क्षेत्रफलमा रहेको सेजलाई ३ सय विघा क्षेत्रफलमा विस्तार गर्नुपर्ने धारणा राखे ।
अर्थमन्त्री पौडेले सरकारले भैरहवाको विमानस्थल र बेलहिया बुटवल सडकखण्डलाई प्रथामिकतामा रहेको बताउँदै निर्माणधीन विमानस्थल र सडकमा सरकारले गुणस्तर, समय लगायतको विषयमा सम्झौता नगर्ने बताए ।
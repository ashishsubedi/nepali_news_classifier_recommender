
﻿
६ पुस, काठमाडौं । भूकम्प गएको डेढ वर्षपछि बल्ल काष्ठमण्डपको पुनर्निर्माण गर्ने प्रक्रियाको थालनी भएको छ ।
निर्माणको जिम्मेवारी पाएको काठमाडौं महानगरपालिकाले मंगलबार यसका लागि टेण्डर प्रकाशित गरेर निर्माणको प्रक्रिया सुरु गरेको हो । ऐतिहासिक सम्पदाको निर्माणमा ढिलाइ भइरहँदा युनेस्कोले भने आपत्ति जनाएको छ ।
विभिन्न प्राविधिक विषयहरु नमिल्दा काष्ठमण्डको निर्माणमा ढिलाइ भएको महानगरपालिकाकाका प्रम्ख तथा कार्यकारी अधिकृत रुद्रसिंह तामाङ बताउँछन् । ‘पुनर्निर्माणलाई सहज गर्ने गरी अझै कानुनहरु बनेका छैनन् । जसले पुनर्निर्माणको प्रक्रिया नै झन्झटिलो भएको छ । त्यसैले अबको तीनमहिनाभित्र पनि काष्ठमण्डप निर्माणको लागि काम थाल्न सकिँदैन’ तामाङले भने ।
महत्वपूर्ण पुरातात्विक एवम् ऐतिहासिक सम्पदा मानिने काष्ठमण्डपका लागि १८ हजार क्युफिट काठ लाग्ने प्रक्षेपण यसअघि नै गरिससकिएको छ । पुरातत्व विभागले यसमा लाग्ने काठको परिमाण एकीन गरेको थियो ।
काष्ठमण्डप पुनर्निर्माणका लागि आवश्यक पूर्वाधार, बजेट र मापदण्डसहित सबै विषयमा पुरातत्व विभाग, काठमाडौं महानगरपालिका र पुनर्निर्माण प्राधिकरणबीच सहमति भइसकेको छ ।
टिम्बर कर्पोरेशनसँग काठ किन्ने
काठमाडौं महानगरपालिकालाई टेण्डर निकाल्न विभागले निकै अघि स्वीकृति दिएको थियो । तर, यसका विविध प्राविधिक पक्षबारे स्पष्ट नहुँदा र निर्माण मापदण्डबारे अन्योल हुँदा निर्माण प्रक्रिया रोकिएको थियो ।
प्राधिकरण, विभाग र महानगरपालिकाबीच काष्ठमण्डमा प्रयोग गर्ने काठ सबै सरकारले नै उपलब्ध गराउने सम्झौता भएको छ । यसअनुसार महानगरपालिकाले टिम्बर कर्पोरेशन अफ नेपाल -टिसीएन)सँग काठ किन्ने छ ।
काठ के प्रयोग हुन्छ ?
काष्ठमण्डपमा कमजोर मानिने प्रजातिका काठ प्रयोग गरिने छैन । बलियो हुने भएकाले सखुवा अर्थात सालकै काठ प्रयोग गर्न अनिवार्य गरिएको छ ।
यसअघिका पुनः प्रयोग गर्न मिल्ने काठहरु जाँच गरेर मात्रै प्रयोग गर्ने योजना बनाइएको छ । प्राविधिक जाँच गरेर योग्य काठ फेरि काठहरु प्रयोग गरिनेछ । काम नलाग्ने काठ भने विभागले नै राख्नेछ ।
काष्ठमण्डप एउटै रुखबाट निकालिएको काठबाट बनेको हो भन्ने प्राचिन किंबदन्ती छ । तर, पुरातत्व विभागले एउटै रुखबाट काठ निकालेर यसको पुनर्निर्माण गर्न महानगरपालिकालाई भनेको छैन ।
यो अहिले सम्भवना पनि नदेखिएको विभागका अधिकारी बताउँछन् । काष्ठमण्डपको पुनर्निर्माणमा निकै ठूला आकारका काठहरु प्रयोग हुन्छ । तर, काष्ठमण्डपमा ठूला बुट्टा र जटिल किसिमका काष्ठकलाकृतिहरु नभएकाले बनाउन ठूलो मिहेनत भने नपर्ने पुरातत्वका अधिकारीहरु दावी गर्छन् ।
दुरुस्तै बनाइने
काष्ठमण्डपको पुनर्निर्माण डिजाइनमा पहिलेभन्दा कुनै किसिमको फेरबदल नगरिएको विभागका महानिर्देशक भेषनारायण दाहाल बताउँछन् ।
पुरातात्विक सम्पदाको पुनर्निर्माण गर्दा त्यसमा कुनै परिवर्तन गर्न नपाइने युनेस्कोको अन्तराटि्रय मापदण्ड नै छ । ‘हेर्दा दुरुस्तै, बलियो प्रशस्तै हुनुपर्छ । भूकम्पले ढाल्न नसकिने गरी यसको पुनर्निर्माण हुन्छ,’ दहालले भने ।
यसको निर्माणमा बलियो प्रविधि अपनाए पनि आधुनिक निर्माण सामाग्री प्रयोग नगरिने उनले स्पष्ट पारे ।
लागत कति ?
निर्माण सुरु भएको दुईदेखि तीन वर्षमा पुनर्निर्माण सक्ने महानगरपालिकाको लक्ष्य छ । पुरातत्व विभागले काष्ठमण्डपको पुनर्निर्माणका लागि आधिकारिक ‘ड्रोइङ र डिजाइन’ महानगरपालिकालाई हस्तान्तरण गरेको लामै समय बितिसक्यो ।
पर्यटकीय महत्वको सम्पदा समेत मानिने काष्ठमण्डप बनाउन लाग्ने झण्डै २० करोड अनुमान गरिएको थियो । तर, यसका लागि आवश्यक काठ सरकारले सरकारी दरमै उपलब्ध गराउने भएकाले लागत घटेर १८ करोडसम्म झर्ने अनुमान गरिएको छ ।
महानगरपालिको काष्ठमण्डप पुर्निर्माणका लागि पहिलो चरणमा ३ करोड रुपैयाँ छुट्याएको छ । बाँकी रकम निर्माण गर्दैगर्दा पछिल्ला वर्षहरुमा व्यवस्था गर्नेर पुनर्निर्माण प्राधिकरणले पनि यसमा सहयोग गर्ने सहमति भएको छ । महानगरपालिकाले यो वर्ष पनि काष्ठमण्डपका लागि बजेट छुट्याएको छ ।
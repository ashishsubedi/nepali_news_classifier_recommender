
﻿३ फागुन, काठमाडौं । उपप्रधानमन्त्री टोपबहादुर रायमाझीले फागुन महिना भित्र उर्जाको क्षेत्रमा उथलपुथलकारी परिवर्तन हुने दाबी गरेका छन् । उनले एक वर्षभित्र जनताले महसुस गर्ने गरी लोडसेडिङ अन्त्य हुनेसमेत दोहोर्‍याए ।
‘एक बर्षभित्रै लोडसेडिङ अन्त्य हुन्छ,’ अखिल क्रान्तिकारीले सोमबार अस्कल क्याम्पसमा आयोजना गरेको स्वागत कार्यक्रमलाई सम्बोधन गर्दै मन्त्री रायमाझीले भने, ‘सरकार लोडसेडिङ अन्त्यका लागि सम्पूर्ण रुपमा लागिरहेको छ, तर जादूको छडीजस्तो रातारात भने हुँदैन ।’
रक्तपातपूर्ण नभएर शान्तिपूर्ण क्रान्तिको भएको भन्दै उनले अब आर्थिक क्रान्तिमा सबै जुट्नुपर्ने बताए । राष्ट्र निर्माणको नयाँ अभियान सञ्चालन गर्नुपर्नेमा उनले जोड दिए ।
‘मुलकमा नयाँ संविधान, नयाँ ब्यवस्था र नयाँ सरकार छ । त्यसैले अब नयाँ ढंगले चल्नुपर्छ,’ उनले भने ।
ब्यापारिकरण र निजीकरणले गर्दा सरकारी शिक्षा क्षेत्र चौपट भएको भन्दै उनले त्यसलाई रोक्नुपर्ने धारणा राखे ।
कार्यक्रममा अखिल क्रान्तिकारीका उपाध्यक्ष रञ्जित तामाङ र महासचिव अनिल शर्माले शैक्षिक माफियाकरण अन्त्य गर्न अखिल क्रान्तिकारी लागिपरेको बताए ।
कार्यक्रममा मन्त्री रायमाझी लोकगीतमा केहिबेर नाचेका पनि थिए ।

﻿काठमाडौं । तीन अन्तर्राष्ट्रिय मानवअधिकारवादी संस्थाले राष्ट्रिय मानव अधिकार आयोगमाथि भएको सरकारी हस्तक्षेप पेरिस सिद्धान्त र नेपालको संविधानमा उल्लेखित प्रावधानको समेत उल्लघंन भएको बताएका छन् ।
एम्नेष्टी इन्टरनेशनल, ह्युम्यान राईट्स वाच र इन्टरनेशनल कमिसन अफ जस्टिस (आईसीजे) ले न्यूूयोर्कमा बिहीबार संयुक्त विज्ञप्ती निकाल्दै प्रधानमन्त्री केपी शर्मा ओलीलाई राष्ट्रिय मानवअधिकार आयोगका पदाधिकारीहरुलाई नधम्क्याउन पनि आग्रह गरेका छन् ।
आयोगकी सदस्य मोहना अन्सारीले गत मार्चमा जेनेभामा सम्पन्न संयुक्त राष्ट्र संघको समीक्षा बैठकमा नेपालमा मानवअधिकारको स्थिति नाजुक भएकोे प्रतिवेदन पेस गरेपछि अघिल्लो साता प्रधानमन्त्री ओलीले आयोगका अध्यक्ष अनुपराज शर्मा र सदस्यहरुलाई बोलाई असन्तुष्टि व्यक्त गरेका थिए ।
प्रधानमन्त्रीको यस्तो कदमले आयोगको स्वतन्त्रतामाथि हस्तक्षेप भएको उल्लेख गर्दै ती संस्थाहरुले नेपाली जनताको मानवअधिकार रक्षाका लागि आयोगले पूर्णस्वतन्त्र भएर काम गर्न पाउनुपर्ने बताएका छन् ।
अन्सारीले जेनेभा बैठकमा पेश गरेको प्रतिवेदनमा नयाँ संविधानमा नागरिकताको भेदभावपूर्ण प्रावधानले मानवअधिकार हननको जोखिम बढेको, मधेस आन्दोलनका क्रममा नेपालीको आर्थिक, सामाजिक अधिकार खोसिएको तथा भूकम्पपीडितको अवस्था दयनीय रहेको बिषय उठाएकी थिइन् ।
प्रधानमन्त्रिले नयाँ वर्षको पूर्वसन्ध्यामा देशवासीलाई सम्बोधन गर्ने क्रममा पनि आयोगको नाम लिएर उसको काम विश्वमा शिर उँचो बनाउने हो भन्दै आयोगको गतिबिधिप्रति असन्तुष्ठि प्रकट गरेका थिए ।
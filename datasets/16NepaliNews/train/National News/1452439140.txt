
﻿
२६ पुस, काठमाडौं । पूर्व अर्थमन्त्री रामशरण महत सम्पत्ति विवरण नबुझाउने मन्त्रीको सूचीमा परेका छन् । सार्वजनिक पदमा रहेर सम्पत्ति विवरण नबझुाउनेले भ्रष्टाचार निवारण ऐन अनुसार ५ हजार रुपैयाँ जरिवाना लाग्नेछ ।
राष्ट्रिय सतर्कता केन्द्रले सार्वजनिक गरेको विवरण अनुसार महतले सम्पत्ति विवरण बुझाएका छैनन् । महत कोइराला सरकारमा अर्थमन्त्री थिए ।
सुशील कोइराला सरकारका उर्जामन्त्री राधा ज्ञवाली र महिला बालबालिका तथा समाज कल्याणमन्त्री निलम केसीले भने तोकिएको समय पश्चात सम्पत्ति विवरण बुझाएका छन् ।
यसैगरी १५ सांसदले तोकिएको समय पश्चात सम्पत्ति विवरण बुझाएका छन् । ३७ जनाले अझै पनि सम्पत्ति विवरण बुझाएका छैनन् । सम्पत्ति विवरण नबुझाउने सांसदहरुमा संघीय समाजवादी फोरम नेपालका अध्यक्ष उपेन्द्र यादवले पनि सम्पत्ति विवरण बुझाएका छैनन् ।
कांग्रेस सांसद प्रदिप गिरी, पद्म नारायण चौधरी, बलबहादुर केसी, रंजित कर्ण, शिला खड्का, आनन्दप्रसाद ढुंगाना, कञ्चनचन्द्र बादे, माहेनबहादुर बस्नेतले पनि सम्पत्ति विवरण बुझाएका छैनन् ।
सदभावना पार्टीका लक्ष्मणलाल कर्ण, माधवी रानी साहले पनि सम्पत्ति विवरण बुझाएका छैनन् ।
२४ हजार ३७६ सार्वजनिक पदधारण गरेका व्यक्तिले सम्पत्ति विवरण नबुझाएको राष्ट्रिय सतर्कता केन्द्रले जनाएको छ । आव २०७१/७२ मा सम्पत्ति विवरण बुझाउनुपर्ने सार्वजनिक पदधारण गरेका कुल तीन लाख ६१ हजार १०७ जना पदाधिकारीमध्ये तीन लाख ३६ हजार ७३१ जनाले मात्र सम्पत्ति विवरण बुझाएको प्रतिवेदन केन्द्रले सार्वजनिक गरेको छ ।
प्रतिवेदनअनुसार सम्पत्ति विवरण सहभागिताको क्षेत्रगत बनोट हेर्दा सम्पत्ति विवरण नबुझाउनेमा सबैभन्दा बढी शिक्षक वर्ग १४.५९ प्रतिशत छ भने त्यसपछि क्रमशः स्थानीय निकायका १३.०७ प्रतिशत, निजामती ९.२३ प्रतिशत, सैनिक ६.५९ प्रतिशत, प्राध्यापक २.६९ प्रतिशत र प्रहरी ०.२४ प्रतिशत रहेका छन् ।
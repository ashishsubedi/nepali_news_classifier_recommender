
﻿काठमाडौं/ नेपाल अघोर संघले देवघाट धाम वेणीसंगममा शिवशक्ति तथा पितृमुक्ति महायज्ञ गर्ने भएको छ । १५ देखि २६ चैतसम्म गरिने महायज्ञ परमपुज्य गुरुदेव अघोरी श्री श्मशानेश्वर चण्डीबाबाजी महाराजको संरक्षकत्वमा सम्पन्न हुने संघले जनाएको छ ।
देशमा देखिएका समस्या, प्राकृतिक प्रकोप, सामुदायिक पारिवारिक अशान्ति तथा विग्रह अन्त्यका लागि महायज्ञ गर्न लागिएको चण्डीबाबाले बताए । अनुष्ठानमा सबै जात, वर्ग, समूहका व्यक्ति सहभागी हुनसक्ने महायज्ञका संयोजक सविन शिवाकोटीले जानकारी दिए । नि:शुल्क रूपमा गरिने पितृदोष निवारण महायज्ञमा स्वेच्छिक दानबाट संकलन हुने रकमले देवघाटमा बगलामुखी, कालभैरव र महाकाली मन्दिर निर्माण गरिने लक्ष्य रहेको संयोजक शिवाकोटीले बताए । पितृमुक्ति महायज्ञका लागि परिवारका दिवंगत पितृको नाम, थर, वतन, जन्ममिति, देहान्त मिति, कारण र दाहसंस्कार गरेको स्थान खुलाई विवरण पेस गर्नुपर्ने प्रावधान छ ।
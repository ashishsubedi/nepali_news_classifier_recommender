
﻿काठमाडौं । अहिले टोखा बजारको मूल सडकमा कुनै घरमा पनि टेका छैनन् । सामान्य देखिन्छ यो पुरानो सहर । भूकम्पबाट क्षतिग्रस्त अरू सहर हेरेर आउनेले यहाँ भूकम्प नै गएन कि भन्ने ठान्नसक्छ ।

यही पाखामा भूकम्पपछि धेरै परिवारले आश्रय लिएका थिए । थुपैवटा टिनका टहरा बनाइएका थिए ।

अहिले १५ शयाको अस्पताल बनाउन धमाधम काम भइरहेको छ ।
यहाँ आश्रय लिनेहरूमध्ये आफ्नो घर भएकाहरू घर फर्के । पहिले डेरामा बस्नेहरू कता गए भन्न सकिँदैन । घर भएकाहरूले पनि नयाँ बनाउन सकेका छैनन् । पैसा नभएरमात्र हैन जग्गा धनी प्रमाणपत्र पनि नभएर । पुरानो चण्डेश्वरीको ४० प्रतिशत घर दर्ता हुन बाँकी भएको अनुमान छ दीपक जोशीको । बस्दै आएको जग्गा बसोवास गर्नेकै नाममा दर्ता गरिदिने नियम भए पनि कतिले नजानेर, कतिले बेवास्ता गरेर र कतिलाई सरकारी अड्डामा जाने आँट नभएर जग्गा दर्ता नभएको रहेछ । (मन्त्रिपरिषद्ले यस्तो जग्गालाई पनि दर्ता गरिदिने वा सर्जमिन गराएर मान्यता दिई घर बनाउन सहायता र ऋण पाउने बाटो खोलदिन सक्छ ।)

चौरमा टाँगिएको एउटा ठूलो पालमा १६ दिनकी सुत्केरी चनु खड्गी भेटिएकी थिइन् २०७२ जेठ ५ गते । उनलाई तत्कालै केही सहायता सामग्री दिइएको थियो । चनुका पति दसराजले कसैले खोज्दै आएर सहयोग पनि गर्ला भनेर पत्याएकै थिएनन् । भोलिपल्ट अस्थायी टहराका लागि जस्ता लिन बोलाएपछि उनमा विश्वास र उत्साह पलाएको थियो । उनले आफैँले बाँसको र जस्ता ढुवानीको व्यवस्था मिलाएका थिए ।
चनुको छोरा इसाक गत वर्ष वैशाख २१ गते प्रसूति गृहमा जन्मेको थियो । अस्पतालले भोलिपल्टै डिस्चार्ज गरिदिएपछि सुत्केरी र नवजात शिशुलाई सोझै सामूहिक पालमा लगिएको थियो ।

टोखा – ३ का गंगालाल डंगोल दम्पती भने बिहीवार पनि अस्थायी टहरोमै भेटिए । बजारको घर चिराचिरा परेर बस्नै नहुने भएको छ । भूकम्पपीडित परिचय पत्र त पाएका छन् तर सरकारले २ लाख दिन्छ, ३ लाख सामूहिक जमानीमा ऋण लिन पाइन्छ वा २५ लाखसम्म सस्तो ब्याजमा ऋण पाइन्छ भन्ने चाहिँ उनलाई थाहा छैन रे ।

बन्दै गरेको यो घर पहिलेभन्दा धेरै बलियो हुनेगरी बनाइएको छ तर मापदण्डसँग उति सरोकार राखिएको छैन । यही ठाउँमा पहिलेको घर भत्केर एक जनालाई पुरेको थियो । पुरिएका व्यक्तिको जीवितै उद्धार गरिएको थियो । सरकारलाई पर्खेर बसेको भए यो घर भग्नावशेषै रहने थियो ।

यो चनु खड्गीको पुरानो घर हो । माटाको जोडाइ भएको यो घर बाहिरबाट हेर्दा सामान्य देखिए पनि बस्नै नहुने गरी भत्केको छ । उनीहरूले यो घडेरीको स्ववासी दर्ता गर्न नसकेकाले जग्गा धनी प्रमाण पुर्जा छैन । यसैले घर बनाउन अलमल भइरहेको छ ।

साबिक चण्डेश्वरीको करिब ४० प्रतिशत जति घरधुरी दर्ता हुन बाँकी रहेको टोखा नगरपालिका – ४ का नेपाली कांग्रेसका सभापति दीपक जोशीको अनुमान छ । यीमध्ये केही सम्पन्न र अन्यत्र जमिन भएका समेत भए पनि अधिकांश एउटा घडेरीमात्र भएका गरिब छन् । लगभग सबै पुराना बासिन्दा हुन् ।
टोखामा जग्गा दर्ता नभएका पीडितहरूको समस्या एउटा छ भने अर्को केही वास्तविक पीडितले परिचयपत्र पाएका छैनन् । परिचय पत्र वितरणका क्रममा तल्लो छेउमा झोर क्षेत्रमा नक्कली पीडितलाई दिइएको भनेर आलोचना भएपछि माथिल्लो भेगमा वितरण गर्दा धेरैलाई छुटाइयो रे !
माथिल्लो भेगका पुराना बस्तीमा अपेक्षाकृत कम पढेका पुराना बासिन्दा भएकाले उनीहरूको उपेक्षा गरिएको गुनासो छ । जोशीका अनुसार घरघर पुगेर विवरण संकलन गरिएको क्षतिग्रस्त ५०० धुरीमध्ये करिब २५० धुरीले पीडितको मान्यता पाएका छैनन् ।
तस्बिरः बाह्रखरी

﻿नवराज मैनाली –
बिहीबार बर्दियाको जंगल नजिकै  भारतीय नागरिक मनोज बाबरिया पक्राउ परे । पक्राउ पर्दा उनको मानसिक अवस्था ठीक नभएको जस्तो देखिन्थ्यो । तर, त्यो बाबरियाले गरेको नाटक मात्र थियो । उनी बर्दिया राष्ट्रिय निकुञ्जभित्र रहेका बाघ मार्न नेपाल आएका हुन् । ‘ उनीहरू पागलजस्तो बनेर जंगल छिर्ने चतुर्‍याइँ गर्छन्,’ केन्द्रीय अनुसन्धान ब्युरो (सिआइबी)का डिएसपी प्रवीण पोखरेल भन्छन्, ‘बाबरिया विश्वकै एक डरलाग्दा बाघ सिकारी समुदाय बन्जाराका सदस्य हुन् ।’
यसअघि गत २७ माघमा पक्राउ परेका श्रवण बाबरिया पनि पागलजस्तै अवस्थामा भेटिएका थिए । तर, प्रहरीले दुईवटा बाघको छाला र ४९ केजी बाघका हड्डीसहित पक्राउ गरेको थियो । उनी पनि बन्जारा समूहकै सदस्य थिए ।
बन्जारा यस्तो समूह हो, जसले भारतमा सयौँ बाघ मारिसकेको छ । नेपालमा पनि उसले पछिल्लो एक वर्षमा ६ वटा बाघको सिकार गरिसकेको खुलेको छ । सो समूहका १० सदस्य पक्राउ परिसकेका छन् । सोही समूह नेपालका निकुञ्जमा रहेका करिब दुई सय बाघलाई आफ्नो निशाना बनाउने प्रयासमा लागेका छन् । विश्वमा रहेका करिब तीन हजार बाघमध्ये दुई सयवटा नेपालमा छन् ।
पछिल्लो समय नेपालमा बढेको बन्जारा समूहको चहलपहलका कारण बाघको संरक्षणमा चुनौती थपिएको छ । दुर्लभ वन्यजन्तु बाघ जोगाउन विश्वमै विशेष अभियान चलाइएको छ । नेपालमा पनि तिनै बाघ जोगाउन सिआइबीले विशेष अप्रेसन सुरु गरेको छ । पछिल्लो एक वर्षमा बाघ सिकारी तथा बाघका अंगको कारोबारीविरुद्ध महत्त्वपूर्ण सफलता मिलेको सिआइबीका निर्देशक डिआइजी नवराज सिलवाल बताउँछन् ।एक दशकअघि नै नेपाल प्रवेश
नेपालमा सिकारी समूह बन्जारा एक दशक पहिलादेखि नै सक्रिय रहेको खुलेको छ । सन् २००६ मा बल्खुबाट बन्जारा समूहका जगदीश लोदा पक्राउ परेका थिए । जमिनमुनि लुकाएको तीनवटा बाघको छाला तथा थप करिब ४० केजी बाघको छालासहित प्रहरीले उनलाई पक्राउ गरेको थियो ।
त्यस्तै सन् २०११ मा सिआइबीले नै शिवराज लोदालाई पक्राउ गरेको थियो । बाघका अंगको कारोबारबारे फोनमा कुरा गरिरहेको अवस्थामा स्थानीयले सुराकी गरेपछि उनलाई सिआइबीले पक्राउ गरेको थियो । तर, प्रहरीले बाघका अंग भने बरामद गर्न नसक्दा मुद्दा चलाउन सकेन ।युरोपबाट भारत हुँदै नेपाल
भारतको आदिवासी समूह बन्जाराको प्रमुख पेसा नै सिकारी हो । उनीहरू आजभन्दा करिब २३ सय वर्ष पहिला युरोपबाट अफगानिस्तान हुँदै भारतमा आएका हुन् । भारतको राजस्थान र हरियानामा उनीहरूको बसोबास छ ।
सुरुमा उनीहरू भारतका राजाहरूका लागि सिकारीका रूपमा काम गर्दथे । पछि नुनको व्यापार तथा सैनिकको भरियाका रूपमा समेत उनीहरूले काम गरे । भारतमा राजाहरू सत्ताबाट बाहिरिएपछि उनीहरू जंगल बसेर सिकार खेलेरै आफ्नो गुजारा चलाउन थालेका हुन् ।
संसार चन्दले ताने तस्करीमा
सो समूहबारे थाहा पाएपछि कुख्यात बाघका अंग तस्कर संसार चन्दले उनीहरूलाई प्रयोग गरे । चन्द विश्वमै ठूला बाघ तस्कर मानिन्छन् । जसले चार सय ७० बाघ, दुई हजार एक सय ३० वटा चितुवाको छाला बिक्री गरेको अनुसन्धानमा खुलेको थियो । राजस्थानको सरिस्का बाघ संरक्षण क्षेत्रका सबै बाघ उनले सिध्याएको बताइन्छ । उनै चन्दले बाघ मार्नका लागि बन्जारा समुदायलाई प्रयोग गरे । चन्दको मृत्यु भएपछि उनका भाइ नारायण, श्रीमती रानी तथा छोरी सीमाले यस्तो धन्दा चलाउँदै आएका छन् । तर, उनीहरू संसार चन्दको जस्तो काम गर्न नसकेपछि सिकार सँगसँगै व्यापारमा समेत लागेका थिए । सोही क्रममा उनीहरूले आफ्नो नेटवर्क नेपालसम्म विस्तार गरेका छन् ।
उनीहरूको नेपाल हेर्ने गिरोहका नाइके कल्ला बाबरिया छन् । पहिला जस्सु बाबरिया थिए । जस्सु पक्राउ परेपछि कल्ला नाइके भएका हुन् । उनैले बाघ मार्नेदेखि अंग कारोबारको समेत नेतृत्व गर्दै आएका छन् ।जेल परेपछि परिपक्व ?
बन्जारा समूहभित्रका केही संस्कृति र रीतिरिवाज अचम्मका छन् । उनीहरूको समुदायमा जेल पर्नु ठूलो विषय होइन । ‘भर्खरको केटा जेल परेर छुटेपछि बिहे गर्न योग्य हुँदोरहेछ,’ सो समूहका बारेमा अध्ययन गरेका सिआइबीका डिएसपी प्रवीण पोखरेल भन्छन्, ‘धेरै सिकार गर्दा भगवान् खुसी हुन्छन् भन्ने मान्यता उनीहरूको समुदायमा छ ।’
सन् १९७१ मा इस्ट इन्डिया कम्पनीले उक्त समुदायलाई ‘आपराधिक जातीय समूह’  भनेर व्याख्या गरेको थियो । उनीहरूले सिकारसँगै यात्रुलाई लुट्नेसमेत गर्दथे । त्यस्तै सन् १८८१ मा भारतमा जनगणना हुँदा उनीहरूलाई सिकारी समूदायका रूपमा राखिएको थियो ।
उनीहरू काली भगवान्को पूजा गर्छन् । हिन्दु धर्म मान्छन् । खानाका रूपमा जंगली जनावर नै प्रमुख स्रोत हो । उनीहरू व्यापारका लागि भने नंग्रा भएका जनावरको मात्र सिकार गर्दछन् ।
सामान्य मानिसभन्दा अग्लो हुलिया भएका उनीहरू बढी सहनशील हुन्छन् । नपढे पनि उनीहरूको दिमाग तीक्ष्ण रहेको प्रहरी अधिकारी बताउँछन् ।  संयुक्त परिवारमा बन्जारा समुदायमा यौन स्वतन्त्रता छ । आफ्नो समुदायभित्र जो सुकैसँग पनि सम्बन्ध राख्न पाउँछन् । पूजारीलाई उनीहरू भगवान् जस्तै मान्छन् ।
मान्छे मर्दा पनि जंगली जनावर मारेर भोज खुवाउने संस्कृति छ । बाघको सिकार गरेपछि अनिवार्य रूपमा बोका/खसी काटेर भोज गर्छन् ।
होलीको आसपास हरेक वर्ष उनीहरूको वार्षिक बैठक हुन्छ । जसलाई टण्डापञ्चायत तथा महामञ्चायत भनिन्छ । सोही वेला कसरी कहाँ बाघको सिकार गर्ने र पैसाको व्यवस्थापन गर्ने भन्नेबारे निर्णय हुन्छ । महिला, पुरुष तथा बालबालिकाको कामको पहिले नै विभाजन हुन्छ । हरेक विषयमा महिलाहरूले अन्तिम निर्णय गर्छन् ।सिआइबीका १३ अप्रेसन
नेपाल प्रहरीको केन्द्रीय अनुसन्धान ब्युरोले पछिल्लो १४ महिनामा बाघका सिकारी तथा अंगका कारोबारीविरुद्ध १३ विशेष अभियान चलाएको छ । यो अवधिमा २७ जना पक्राउ परेका छन् भने १५ वटा बाघको छाला बरामद भएको छ । पछिल्लो समूह बर्दिया राष्ट्रिय निकुञ्जमा बाघका सिकारीहरू सक्रिय भएपछि उक्त क्षेत्रलाई केन्द्रित गरी प्रहरीले विशेष अप्रेसन चलाएको डिएसपी पोखरेलले बताए ।
यसरी मार्छन् बाघ
सिकार गर्दा उनीहरू बन्दुक प्रयोग गर्दैनन् । घरेलु हतियारको मात्र प्रयोग गर्छन् । जंगलमा पासो राखेर उनीहरूले बाघ मार्ने गर्छन् । बन्जारा समूहले प्रयोग गर्ने पासोसमेत प्रहरीले बरामद गरेको छ ।
बाघ हिँड्ने बाटो पत्ता लगाएपछि उनीहरू फलामको पासो राख्छन् । पासोमा टेक्नेबित्तिकै फलामको पासोले बाघको खुट्टा च्याप्छ ।  त्यसरी पासोमा परेको बाघलाई उनीहरूले मार्ने गरेका छन् । जनावरको हड्डी तथा छाला चुलोमुनि खाल्डो खनेर लुकाउँछन् । प्रहरीले थाहा नपाओस् भनेर उनीहरूले चुलोमा लुकाउने गरेका हुन् ।
वन्यजन्तुका अंग ओसापसारमा प्राय: महिलाहरूलाई प्रयोग गरिन्छ । उनीहरूले बाघका अंग लुकाउन मिल्ने कपडा लगाउँछन् । प्रहरीले शंका नगरोस् भने सामान बोकेर हिँड्दा बच्चा पनि सँगै लिएर हिड्छन् । त्यति गर्दा पनि प्रहरीले चेकजाँच गर्न खोजेमा बच्चालाई चिमोटेर रुवाउने र उनीहरूको ध्यान अन्यत्र मोड्ने चलाखी अपनाउने गरेको अनुसन्धानमा खुलेको छ । बाघका अंग कारोबारको क्रममा कोड भाषा प्रयोग गर्छन् । छालालाई छत्तर तथा हड्डीलाई लकडी कोड भाषा प्रयोग गर्छन् ।
बन्जारा अर्थात् ‘व्यापारी’ बन्जाराको अर्थ संस्कृतमा व्यापारी हो । पहिला नुनको व्यापार गर्ने भएकाले उनीहरूलाई बनज भनिन्थ्यो । बनजबाट बन्जारा भएको हो । गाई पनि पाल्ने भएकाले उनीहरूको समुदायलाई सुग्वालासमेत भन्ने गरिन्छ । बनमा बस्ने भएकाले बनचरा भनिने र त्यही अपभ्रंश भएर बन्जारा भन्न थालिएको  पनि बताइन्छ ।
“नमोबुद्ध” मार्ने सिम्लाबाट फन्दामा

पाँच वर्षअघि चितवन राष्ट्रिय निकुञ्जमा रहेको नमोबुद्ध नामक अर्धवयस्क पाटेबालाई बर्दिया राष्ट्रिय निकुञ्ज बबईमा स्थानान्तरण गरियो । तत्कालीन वनमन्त्री दीपक बोहोरा नै गएर बाघको स्थानान्तरण गरेका थिए । उक्त
बाघलाई रेडियो कलर जडान गरेर छाडियो । रेडियो कलरबाट बाघ जहाँ पुगे पनि निकुञ्जका अधिकारीले थाहा पाउन सक्दथे । ९ मे २०११ मा एकाएक बाघ सम्पर्कविहीन भयो । तीन दिनसम्म पनि रेडियो कलरबाट कुनै सिग्नल नआएपछि बाघ मारिएको आंशकामा अन्तिमपटक लोकेसन देखिएको स्थानमा निकुञ्जका अधिकारी पुगे । बबईको नारासोती, हाडेघारी भन्ने स्थानमा लोकेसन देखिएको थियो । त्यहाँ पुग्दा बाघको आन्द्राभुँडी र आधा जलेको स्याटालाइट रेडियो कलर
फेला पर्‍यो ।
निकुञ्ज र प्रहरीले अनुसन्धान गरी उक्त बाघ मार्ने गोविन्द शर्मा भण्डारी, चित्रबहादुर अधिकारी, हरि राना र कर्णबहादुर रानालाई पक्राउ गर्‍यो । विषादी राखिएको मासु जंगलमा राखेर बाघलाई खुवाई मारेको खुल्यो । उक्त घटनामा संलग्न राजबहादुर भन्ने लालबहादुर विक भने फरार थिए । पक्राउ पर्ने डरले उनले नेपाल छाडिसकेका छन् । आफूमात्र होइन, परिवार नै लिएर भारतको सिम्लास्थित स्याउ फार्ममा काम गर्दै आएका थिए । तर, देश नै छाडे पनि उनले उन्मुक्ति पाएनन् । गत २९ वैशाखमा सिआइबीले उनलाई पक्राउ गर्‍यो । विकलाई निकुञ्जले १२ वर्ष कैद सजाय सुनाइसकेको छ ।हिरासतमै शेरबहादुरको आत्महत्या
३१ वैशाखको बिहान नेपालगन्जको मनिकापुरमा  शेरबहादुर लामा  युवतीसँग फोनमा मस्त कुरा गरिरहेका थिए । बिहानै उनले मदिरा पनि पिइसकेका थिए ।  तामाङ यस्ता व्यक्ति हुन् जो १७ वर्षदेखि आफ्नो घर गएका थिएनन् । भूमिगत शैलीमा विलासी जीवन जिउँदै आएका थिए । मोजमस्तीको पैसा उनले बाघका अंगको कारोबारबाट कमाउँथे । एक वर्षदेखि उनी प्रहरीको वान्टेड सूचीमा थिए । त्यसकारण मोबाइल पनि अधिकांश समय अफ हुन्थ्यो ।
पछिल्लो समय भारतीय बाघ सिकारी समूह बन्जारा नेपाल आएको सूचनाका आधारमा प्रहरी बर्दिया निकुञ्जको क्षेत्रमा आफ्नो सुराकी बढाइरहेको थियो । तामाङको पनि खोजी भइरहेको थियो । एक्कासि तामाङको मोबाइल अन भएपछि बाघका सिकारी र तस्कर मौलाएको विश्वासमा प्रहरी नेपालगन्जमा सक्रिय भयो । प्रहरीको सूचना सही साबित भयो । तामाङ मनिकारपुरमा पक्राउ परे, तर अन्य भारतीय समूहलाई भने प्रहरीले पत्ता लगाउन सकेन ।
प्रहरीले बर्दिया राष्ट्रिय निकुञ्जमा उनलाई पठायो । उनको गिरोहमाथि थप अनुसन्धान गर्ने तयारी भइरहँदा भोलिपल्ट बिहानै उनको शव हिरासतको शौचालयमा गलबन्दीले पासो लगाएर आत्महत्या गरेको अवस्थामा भेटियो । लामा ठूला वन्जयन्तुका कारोबारी भएको प्रहरी अधिकारी बताउँछन् । २७ साउन ०७२ मा प्रहरीले उनका सहयोगी बिक्रमबहादुर गुरुङलाई एउटा बाघ, एउटा चितुवाको छाला तथा आठ केजी बाघको हड्डीसहित पक्राउ गरेको थियो । लामाकै समूहले भारतमा मारेको बाघको छाला बरामद भएको थियो । उक्त छाला र हड्डी राखेपछि गुरुङलाई उनले तीन लाख रुपैयाँ दिएका थिए ।
तस्करीको विश्वकै प्रमुख रुट नेपाल
विश्वमा सबैभन्दा धेरै बाघ भएको देश भएकाले भारतमै चोरीसिकारी पनि धेरै हुन्छ । बाघका अंगको सबैभन्दा धेरै माग नेपालको अर्काे छिमेकी राष्ट्र चीनमा हुने गरेको छ । नेपाल प्रमुख स्रोत र माग हुने देशको बीचमा भएकाले नेपालबाटै विश्वमा सबैभन्दा धेरै तस्करी हुने गरेको छ । एक वर्षमा १५ वटा बाघका छाला बरामद हुनुले पनि उक्त कुरालाई पुष्टि गरेको छ ।
प्रहरीका अनुसार सबैभन्दा धेरै दार्चुलाको टिंकर नाकाबाट वन्यजन्तुका अंगको तस्करी हुने गर्दछ । हिउँ पर्ने भएकाले उक्त नाकामा वर्षमा ४/५ महिनाभन्दा धेरै प्रहरी बस्न सक्दैनन् । त्यसकारण तस्करहरूलाई टिंकर नाका सहज हुने गरेको छ । टिंकरपछि हुम्लाको हिल्ला नाकाबाट धेरै तस्करी हुने गरेको छ । त्यस्तै किमाथांका, तातोपानी, रसुवा र बझाङमा रहेका नाकाहरूबाट पनि तस्करी हुने गरेको छ । भारतबाट भने नेपालगन्ज नाका हुँदै धेरै भित्रिने गरेको छ । त्यसकारण प्रहरीले पनि पश्चिम क्षेत्रमा पछिल्लो समय बढी सक्रियता देखाएको छ ।एउटा बाघको एक करोड
धेरै पैसा हुने भएकाले बाघको चोरी सिकारी बढेको हो । एउटा बाघको छाला तिब्बत पुर्‍याउँदा ६० लाख रुपैयाँ भन्दा धेरै आउने गर्छ । त्यस्तै बाघको हड्डी किलोको दुई लाख रुपैयाँसम्ममा बिक्री हुन्छ । सजावट र औषधिका सामान बनाउन बाघका अंग तथा हड्डीहरूको बिक्री हुने गर्छ ।
बाघको हड्डीबाट बनेको सुप अमेरिकाका रेस्टुरेन्टमा समेत पाइने गरेको सिआइबीका डिआइजी नवराज सिलवाल बताउँछन् । जहाँ एक कचौरा सुप ५/६ सय डलरमा बिक्री हुने गर्छ । बाघका छाला तथा अंगहरू चीन र भियतनामका धनाढ्यले धेरै किन्ने गर्छन् ।
प्रहरीका १३ अप्रेसन१) १ माघ ०७१
एउटा बाघको छालासहित कञ्चनपुरमा दुलाल मण्डल पक्राउ ।२) ५ माघ ०७१
कञ्चनपुरमै एउटा बाघको छालासहित अनुज पाण्डे पक्राउ३) १६ फागुन ०७१
कञ्चनपुरमा तीनजना बाघको छाला बोक्ने पक्राउ । पक्राउ पर्नेमा वंशी राना, राम रोकाय र खड्क खड्का ‘कालु’ पक्राउ४)  २३ साउन ०७२
कैलालीका किसन गुरुङ बाघको छालासहित पक्राउ५) २७ माघ ०७२
भारतीयसहित आठजना कैलालीको पवलमानपुरमा पक्राउ । दुईवटा बाघको छाला र ४९ केजी बाघको हड्डी बरामद६) २२ पुस ०७१
रामदयाल र श्रवण बाबरिया सुनसरीमा एउटा छालासहित पक्राउ७) २१  वैशाख ०७२
बञ्जरा समूहका नेपाल हेर्ने नाइके जस्सु रामजस बारबरिया पक्राउ८) १३ फागुन ०७१
बाँकेको कोहलपुरबाट धनबहादुर बुढा र जयबहादुर केसी पक्राउ९) १३ कात्तिक ०७२
बर्दिय&#23
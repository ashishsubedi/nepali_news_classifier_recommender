
﻿सुभाषप्रसाद साह
१३ माघ, बारा । विगत ६ महिनादेखि जारी मधेस आन्दोलनका बीच पनि बाराकाे कलैयामा करोडौंको लगानीमा ठूला व्यवसायिक भवन निर्माण भइरहेका छन् ।
मधेस आन्दोलनको केन्द्रबिन्दु मध्येको एक कलैयामा आन्दोलन चलिरहेकै अवस्थामा पनि स्थानीय उद्योगी, व्यापारी तथा प्रतिष्ठित परिवारले करोडौंको लागानीमा यस्ता भवनहरु निर्माण गरिरहेका छन् ।
मधेश अन्दोलन चलिरहकै बेलामा कलैयाको भरतचोक पुर्व राजपरिवारका किरणबिक्रम शाहको तीन करोड रुपैयाँ भन्दा बढीको लगानीमा दिपज्योति मार्केट सञ्चालनमा आएको छ ।
शाहले आफ्नो पुख्र्यौली जग्गामा सेवाग्राहीका लागि गुणस्तरीय तथा सर्वसुलभ मार्केटको सञ्चालन गरेका हुन् ।
पाँच तल्लाको दिपज्योति मार्केटमा रेष्टुरेन्ट एण्ड बार सहितको लज, सेमिनार हल, व्यापारिक सटरहरु छन् ।
बढदै गएको व्यापारिक प्रतिष्पर्धा र गुणस्तरीय सेवालाई ध्यानमा दिएर दिपज्योति मार्केटको सञ्चालन गरिएको सञ्चालक साइत सिंह शाहीले बताए ।
कलैयामा गुणस्तरीय सेवा नपाएका कारण आन्तरिक पर्यटक अन्तै जाने समस्या अब हटेको शाहीले बताए । ‘हामीले कम खर्चमै गुणस्तरीय सेवा दिने प्रबन्ध मिलाएका छौं’ उनले भने ।

यस्तै कलैयामा रौनियार कम्प्लेक्स, साह मार्केट, साह लज, अग्रवाल मार्केट, दास गेष्ट हाउस, गुप्ता मार्केट लगायत दर्जनौं व्यवसायिक भवन सञ्चालनमा आएका छन् । अझै यस्तै दर्जनौ भवन पनि निर्माणाधिन छन् ।
यि मार्केट तथा भवनमा स्थानीय उद्योगी, व्यापारी तथा प्रतिष्ठित परिवारले एकदेखि १० करोड रूपैयाँ सम्मको लगानी गरेका छन् ।
व्यापार प्रतिस्पर्धी हुदै गएको र सेवाग्राहीले पैसा खर्च गरेर गुणस्तरीय सेवा खोजी गरिरहेकाले लगानी पनि बढाउनुपर्ने अवस्था आएको एक व्यापारीले बताए ।
अन्य शहर भन्दा कलैयाको भविष्य राम्रो भएकाले लगानी बढदै गएको बारा उद्योग वाणिज्य संघका महासचिव राजकुमार साह बताउँछन् ।
‘जारी मधेस आन्दोलनपछि कलैयाको भविष्य उज्वल छ’ महासचिव साहले भने, ‘भोलि व्यापार बढने भएकाले अझै थप लगानी गर्नुपर्छ ।’

काठमाडौं–तराई मधेस फास्ट ट्याक, दोस्रो अन्तर्राष्ट्रिय विमानस्थल र विश्व प्रसिद्ध गढीमाईको मन्दिर तथा ऐतिहासिक सिम्रौनगढ लगायतका कारण कलैयामा  लगानी गर्नु सुरक्षित रहेको महासचिव साहले बताए ।
आन्तरिक पर्यटकको चाप बढ्दै गएकाले त्यस अनुसारको सेवा दिनका लागि  ठूला लगानी आवश्यक परेको उनले बताए ।
निर्माणधिन अवस्थामा रहेका मटिअर्वा–कलैया–पिलुवा, तामागढी–सिम्रौनगढ, कलैया–मलाही सडकले कलैयाको व्यापार बढाउने व्यपारीहरु बताउँछन् ।
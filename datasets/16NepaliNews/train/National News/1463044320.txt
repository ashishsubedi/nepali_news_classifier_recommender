
﻿सागर पण्डित/नयाँ पत्रिकाकाठमाडौं, ३० वैशाख
गत वर्ष वैशाखमा भूकम्प गएपछि उपत्यकामा प्रभावकारी बन्न नसेको प्लास्टिक झोला निषेध अभियानलाई सरकारले पुन: तीव्रता दिन थालेको छ । एक वर्षअघिदेखि सुरु भएको सो अभियान १२ वैशाखमा गएको भूकम्प र त्यसपछिको भारतीय नाकाबन्दीले प्रभावहीन बनाएको थियो ।
जनसंख्या तथा वातावरण मन्त्रालयले गत १ वैशाख ०७२ देखि राजधानीलाई प्लास्टिकमुक्त क्षेत्र घोषणा गर्दै अभियान थालेको थियो । सुरुका दिनमा प्रतिकूल अवस्थाका कारण सुस्ताएको अभियानलाई फेरि तीव्रता दिइएको मन्त्रालयले जनाएको छ । मन्त्रालयअन्तर्गतको वातावरण विभागले राजधानीमा प्लास्टिक झोला निषेध अभियानलाई कडाइका साथ अघि बढाइएको जनाएको छ ।
तीन जिल्लामा ४० जनाको टोली खटिए
विभागका सूचना अधिकारी एवं सिनियर डिभिजनल केमिस्ट शंकरप्रसाद पौडेलले राजधानीमा प्लास्टिक झोलाको अनुगमन गर्न उपसचिव तथा अधिकृतको नेतृत्वमा विभिन्न टोली खटाइएको जानकारी दिए । उनका अनुसार ४० जनाको समूहमा रहेका विभिन्न टोली उपत्यकाका काठमाडौं, भक्तपुर र ललितपुरका सहरी क्षेत्रमा खटिइरहेका छन् । सो टोलीमा नेपाल प्रहरी, महानगर र नगरपालिकाका कर्मचारीको समेत सहभागिता छ ।
काठमाडौं, भक्तपुर र ललितपुरमा एक महानगरपालिकासहित २१ वटा नगरपालिका छन् । सबै नगरपालिकामा विभागले अनुगमन टोली परिचालन गर्नस केको छैन ।
४० माइक्रोनभन्दा पातलो प्लास्टिक बिक्रीमा प्रतिबन्ध
उपत्यकाका काठमाडौं, भक्तपुर र ललितपुर जिल्लामा ४० माइक्रोनभन्दा पातलो र २० गुना ३५ इन्चभन्दा साना प्लास्टिकका झोला उत्पादन तथा बिक्री–वितरणमा सरकारले प्रतिबन्ध लगाएको छ ।
जनशक्ति अभावमा अनुगमन अप्रभावकारी
जनशक्ति अभावमा काठमाडौं उपत्यकाका सबै नगरपालिकामा अनुगमन गर्न नसकिएको विभागका अधिकारीहरूको भनाइ छ ।
उपत्यकाका मुख्य सहरमा बाहेक अन्यत्र अनुगमन टोली खटिन नसक्दा नगर क्षेत्रमा प्लास्टिक निषेध अभियान खासै अघि बढ्न सकेको छैन । ती क्षेत्रमा प्रचारप्रसार र जनचेतनाको समेत अभाव देखिएको छ । विभागका केमिस्ट पौडेलले प्लास्टिक निषेध अभियानलाई प्रचारप्रसार र जनचेतना फैलाउने कार्य सूचना तथा सञ्चार मन्त्रालय र शिक्षा मन्त्रालयको भएको बताए । सरोकारवाला मन्त्रालयको भूमिका प्रभावकारी हुन नसकेकाले केही समस्या भएको उनको भनाइ छ ।
उपत्यकाका सहरी क्षेत्रमा रहेका पसलमा समेत अनुगमनलाई तीव्र पारिने र मापदण्डविपरीतका प्लास्टिक जफत गर्ने र कारबाही प्रक्रियालाई तीव्रता दिइएको विभागका सिनियर डिभिजनल केमिस्ट पौडेलले दाबी गरे ।
छिटै प्लास्टिक झोलामुक्त नेपाल कार्यक्रम ल्याइने
वातावरण विभागले उपत्यकापछि देशभर नै प्लास्टिक निषेध अभियान सञ्चालन गर्ने तयारी गरेको छ । विभागले ‘प्लास्टिक झोलामुक्त नेपाल’ नामक कार्यक्रममार्फत प्लास्टिक निषेध अभियानलाई देशव्यापी बनाउन लागेको विभागका सूचना अधिकारी पौडेलले जानकारी दिए । यद्यपि, विभागसँग प्लास्टिक निषेध अभियानलाई देशव्यापी बनाउन जनशक्ति र बजेट अभाव रहेको विभागले जनाएको छ । सरकारले यो अभिायनलाई सबैको सामूहिक अभियानका रूपमा घोषणा गर्नुपर्ने र बजेटसमेत विनियोजन गर्नुपर्ने वातावरण विभागका अधिकारीहरूको माग छ ।
औद्योगिक क्षेत्रहरूमा पनि अनुगमन जारी राख्ने
वातावरण विभागको टोलीले राजधानीका विभिन्न औद्योगिक क्षेत्रमा पनि निषेध गरिएका प्लास्टिकका झोला प्रयोग भइरहेको सूचना आएको जनाएको छ ।सोही कारण उसले औद्योगिक
क्षेत्रहरूमा पनि अनुगमनलाई तीव्र पारिने जनाएको छ । ‘बालाजु औद्योगिक क्षेत्रबाट अनुगमन थालिएको छ, सबै क्षेत्रमा अनुगमन गरी निषेधित झोला प्रयोग गरिएको पाइए कारबाही हुन्छ,’ पौडेलले भने ।
वातावरण विभागद्वारा धमाधम छापा
टोलीले विभिन्न प्लास्टिक उद्योगमा छापा मारी मापदण्डविपरीत उत्पादन गरिएका प्लास्टिकका झोला जफत गरी नष्टसमेत गरेको छ । सरकारको प्लास्टिक निषेध अभियानलाई अटेर गर्दै निश्चित मापदण्डविपरीत प्लास्टिक उत्पादन गरी बिक्री–वितरण गर्ने दुई उद्योग कारबाहीमा परेका छन् ।
जनसंख्या तथा वातावरण मन्त्रालयले कपनस्थित सवनम प्लास्टिक उद्योग र राधाकृष्ण प्लास्टिक उद्योगलाई ५०–५० हजार जरिवाना गरेको छ । यस्तै, कालिमाटीस्थित ढुंगेल प्लास्टिक स्टोरलाई २० हजार र श्रेष्ठ स्टोरलाई ३५ हजार रुपैयाँ जरिवाना गरेको छ ।
मन्त्रालयले मन्त्रीस्तरीय निर्णय गर्दै निषेध गरिएका प्लास्टिक उत्पादन गरी बिक्री–वितरण गरेको पाइएकाले ती कम्पनी तथा स्टोरलाई कारबाही गरिएको जनाएको छ । सरकारी मापदण्डविपरीत प्लास्टिक झोला उत्पादन तथा बिक्री–वितरण गरिएको पाइएकाले वातावरण संरक्षण ऐनको दफा १८ को उपदफा २ बमोजिम कारबाही गरिएको जनसंख्या तथा वातावरण मन्त्रालयका सचिव डा. विश्वनाथ ओलीले जानकारी दिए ।
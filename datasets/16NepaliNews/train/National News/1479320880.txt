
﻿
१ मंसिर, काठमाडौं । बढुवा भएको सात महिना पछि चार जना एआइजीहरु बिहीबार प्रहरी प्रधान कार्यालयमा हाजिर हुँदैछन् । सुशीलबरसिंह थापा, यादव अधिकारी, विश्वराज सिंह शाही र परशुराम खत्री विहीबार प्रहरी प्रधान कार्यालयमा हाजिर हुन लागेका हुन् ।
आफूभन्दा जुनियरलाई एआइजीमा बढुवा गर्दा अन्यायमा परेको भन्दै थापा, अधिकारी, शाही र खत्री करिब तीन वर्ष अगाडि अदालत गएका थिए । सर्वोच्च अदालतले एक वर्ष अगाडि नै उनीहरुलाई एआइजीमा बढुवा गर्न आदेश दिएपछि करिब सात महिना अघिमात्रै उनीहरुले फुली लगाएका थिए । तर, आइजीपी उपेन्द्रकान्त अर्यालकै ब्याजीसमेत रहेका उनीहरुले बढुवा भए पनि जिम्मेवारी नपाएपछि गृहमन्त्रालयमा हाजिर गर्दै आएका थिए ।
बढुवा भएको करिब सात महिना पछि चारैजना एआइजीहरुलाई प्रहरी प्रधान कार्यालय नक्शालमै हाजिर गराउन गृहले निर्देशन दिएको छ । प्रहरी प्रवक्ता डिआइजी हेमन्त मल्लका अनुसार गृहको निर्देशनअनुसार चारै जना एआइजीहरु बिहीबारबाट प्रहरी प्रधान कार्यालय नक्शालमा हाजिर हुनेछन् ।
उनीहरुका लागि कार्यकक्ष बनाउने काम भैरहेको छ । पाँच विभाग र आइजीपीको सचिवालय समेत गरेर ६ जना मात्रै एआइजीको कार्यकक्ष रहेकाले प्रधान कार्यलयमा थप चार जना एआइजीहरुलाई कता राख्ने भन्ने चटारो नक्सालमा चलिरहेको छ ।
पहिला मानव स्रोत विभाग रहेको भवन र नयाँ भवनमा उनीहरुका लागि बस्ने व्यवस्था मिलाउने गृहकार्य भैरहेको छ । एआइजीहरुका लागि कार्यकक्षसँगै एउटा बैठक कक्ष र सचिवालय समेत बनाउनुपर्ने भएकाले कुन ठाउँमा राख्ने चटारो चलिरहेको हो ।
बिहीबार नै आइजीपी अर्यालले उनीहरुलाई बि्रफिङ गरेपछि जिम्मेवारी के दिने भन्ने टुंगोसमेत लाग्ने पनि प्रहरी प्रवक्ता डिआइजी मल्लले बताए ।
सुशील कोइराला नेतृत्वको सरकारले आफ्ना मान्छेलाई बढुवा गर्न साढे दुई वर्ष अगाडि दुई दरबन्दी थपेर ९ जनालाई एआइजीमा बढुवा गरेको थियो । तर थापा, अधिकारी, शाही र खत्रीको बढुवा भएको थिएन । आफूहरुलाई बढुवा नगर्ने तर जुनियरहरु बढुवा हुने भन्दै उनीहरु अदालतको शरणमा गएका थिए ।
यसअघि आइजीपी उपेन्द्रकान्त अर्यालले आफ्नै ब्याजका भए पनि यी चार जना एआइजीहरुलाई प्रहरी प्रधान कार्यालयको कुनै पनि औपचारिक कार्यक्रममा समेत बोलाएका थिएनन् ।

﻿
३० पुस, काठमाडौं । एकीकृत नेकपा माओवादीका अध्यक्ष पुष्पकमल दाहाल प्रचण्डले संविधानको सहज कार्यान्वयन र राष्ट्रिय स्वाधीनताको रक्षाका लागि सरकारमा सहभागी हुन प्रमुख प्रतिपक्षी दल नेपाली कांग्रेसलाई आग्रह गरेका छन् ।
प्रदेश नं ३ का अगुवा कार्यकर्ताको वैचारिक तथा राजनीतिक प्रशिक्षण कार्यक्रमलाई सम्बोधन गर्दै प्रचण्डले  वर्तमान सरकारलाई राष्ट्रिय सहमतिको सरकारमा परिणत गर्नुपर्नेमा जोड दिए । ‘मुलुकमा सङ्कट परेका बेला सत्तापक्ष र प्रतिपक्ष हुँदैन भन्ने विषयमा आत्मसात् गरेर काँग्रेस पनि वर्तमान सरकारमा सहभागी हुनुपर्छ, काँग्रेस सरकारमा आउने अवस्था आए आफ्नो पार्टीले लिएका मन्त्रालय छाड्न तयार छ-उनले भने ।
आग्रह पूर्वाग्रह राखेर मुलुक चल्न नसक्ने भन्दै उनले सङ्कटको समाधान गर्न सबै ठूला दल मिल्नु पर्नेमा जोड दिएका छन् । उनले भूकम्प र अघोषित नाकाबन्दीबाट मुलुकलाई परेको सङ्कटबाट पार लगाउन पनि सबै पक्षको मतैक्य हुनुपर्ने बताए । ‘हामी जस्तोसुकै दुःख पनि सहन तयार छौँ तर राष्ट्रको शिर झुक्न दिन्नौँ, उनले भने, राजनीतिक नेतृत्वको सानो गल्तीले पनि मुलुक समस्यामा पर्ने, पार्टी बिग्रने हुँदोरहेछ, त्यो गल्ती सच्चाउँदा मुलुक अगाडि बढ्ने र पार्टी बन्ने रहेछ ।’
प्रचण्डले पार्टीको पछिल्लो केन्द्रीय समितिको बैठकले समाजवादी क्रान्तिको आधार तयार पारेको र  सोही आधारमा विचारको विकास गर्न जरुरी रहेको स्पष्ट पारे । उनले भने, अब सबै माओवादी क्रान्तिकारीलाई एक जुट बनाउनु पर्छ । विचार र राजनीतिमा एक मत भएर नै पार्टी एकता हुन्छ ।’
कार्यक्रममा उपाध्यक्ष नारायणकाजी श्रेष्ठ, महासचिव कृष्णबहादुर महरा, स्थायी समिति सदस्य लोकेन्द्र विष्ट मगर, सल्लाहकार समितिका संयोजक नन्दकुमार प्रसाईं, पोलिटब्युरो सदस्य लीलामणि पोखरेल, शशि श्रेष्ठ, झक्कु सुवेदीलगायतले प्रशिक्षण दिएका छन् । रासस

﻿नवराज मैनाली –
देशकै चर्चित हत्या प्रकरणमध्ये एक रानीबारी काण्ड १२ वर्षपछि सुल्झाउँदै प्रहरीले दुईजनालाई पक्राउ गर्‍यो । घरबेटी गीता खड्कालाई मार्न आएको समूहले भुइँतलामा बस्ने हेमन्त र अञ्जली श्रेष्ठको हत्या गरेको बताउँदै प्रहरीले हत्यामा संलग्न दोलखाका मनराज गुरुङ र रामेछापका प्रमेश चौहानलाई पक्राउ गर्‍यो । तर, कसले र किन खड्काको हत्या गर्न पठाएको थियो भन्ने रहस्य अझै खुल्न सकेको छैन ।
सिआइबीले पक्राउ गरेका गुरुङ र चौहान हाल जेलमा छन् । प्रहरीका अनुसार एक समूहसँग सुपारी लिएर उनीहरू खड्काको हत्या गर्न गएका थिए । तर, सूचना चुहिने डरले उनीहरूले श्रेष्ठदम्पतीको हत्या गरेको प्रहरीको दाबी थियो ।
०६९ साल ३१ असारको बिहान श्रेष्ठ दम्पतीको हत्या भएको थियो । प्रहरीले ०७१ साल १ चैतमा हत्यामा संलग्न दुईजनालाई सार्वजनिक गरेको थियो । नेपाल प्रहरीको केन्द्रीय अनुसन्धान ब्युरो (सिआइबी) ले उनीहरूलाई पक्राउ गरेको थियो । सुपारी दिने व्यक्तिबारे पछि सार्वजनिक गरिने सिआइबीले जनाएको थियो । तर, एक वर्ष बित्दा पनि कारण खुल्न सकेको छैन ।
०००
नेपाल प्रहरीको केन्द्रीय अनुसन्धान ब्युरो (सिआइबी) का निर्देशक डिआइजी हेमन्त मल्लले गत वर्ष पत्रकार सम्मेलनमा दुई लाख रुपैयाँ सुपारी लिएर गुरुङ र चौहान मेनपावर व्यवसाय गर्ने खड्काको हत्यामा गएको अनुसन्धान प्रतिवेदन सार्वजनिक गरेका थिए । श्रेष्ठ दम्पती बस्ने फ्लाट भएर खड्काको माथिल्लो तलामा जानुपर्ने भएकाले उनीहरूले श्रेष्ठ दम्पतीलाई मारेर माथिल्लो तलामा गएका थिए । तर, खड्का बाथरुममा लुकेकीले उनी बचेकी थिइन् ।
अनुसन्धानमा आबद्ध प्रहरी अधिकारीका अनुसार घरधनी खड्काका तत्कालीन श्रीमान् उत्तम खड्काले उनलाई हत्या गर्न लगाएको प्रारम्भिक अनुसन्धानले देखाएको छ । श्रीमान्सँग गीताको झगडा हुँदै आएको थियो । हाल गीता र उत्तम दुवै विदेशमा छन् । गीताले अर्काे बिहे गरिसकेकी छिन् । प्रहरीले उत्तम र गीता दुवैलाई विदेशबाट झिकाएर अनुसन्धान प्रयास गरे पनि सफल हुन सकेको छैन ।
सिआइबीका डिआइजी नवराज सिलवालले रानीबारी हत्याकाण्डको अनुसन्धान जारी रहेको बताए । ‘अनुत्तरित प्रश्नहरूको उत्तर खोज्ने क्रम जारी छ,’ उनले भने, ‘अस्पष्ट कुरा पनि बाहिर ल्याउनेछौँ ।’
प्रहरीको दाबीअनुसार खड्का बस्ने कोठामा पुग्न श्रेष्ठ दम्पतीको डेरा भएर जानुपथ्र्याे । उनीहरूलाई नमार्दा सूचना चुहिने भएकाले सुरुमै श्रेष्ठ दम्पतीको हत्या गरेको प्रहरी अनुसन्धानमा उल्लेख छ । खड्का बस्ने माथिल्लो तलामा पनि प्रहरीले रगत फेला पारेको थियो, जुन श्रेष्ठदम्पतीकै भएको पहिले नै अनुसन्धानमा पुष्टि भइसकेको छ ।
पक्राउ परेकाहरूले सो घटनापछि त्यस्तै किसिमको अर्काे महिलाको हत्या पनि गरेका थिए । मेनपावर व्यवसायी लीलादेवी गिरीलाई उनीहरूले खुकुरी हानी गोलढुंगामा मारेका थिए । गिरीका श्रीमान् सीताराम रेग्मीसँग सुपारी लिएर उनीहरूले गिरीको हत्या गरेका थिए । त्यही वेला दुवैजना पक्राउ परेका थिए । जसमा गुरुङ डेढ वर्ष जेल बसेर छुटेका थिए भने चौहान साढे आठ वर्ष जेल बसेर दुई वर्षअघि मात्र छुटेका थिए । गुरुङले आर्थिक प्रभावमा पारी सबै घटनाको जिम्मेवारी लिन चौहानलाई लगाएका थिए र उनी डेढ वर्षमै छुटेका हुन् । जुन कुरा दुवैले बयानका क्रममा पनि स्विकारेका छन् ।
लामो समय डन कुमार घैंटेको समूहमा लागेर गुन्डागर्दी गरेका गुरुङले पछिल्लो समय आफ्नै समूह बनाएर गुन्डागर्दी गर्दै आएका थिए । सामाखुसीमा उनी साल्सा डान्स बार चलाउँदै आएका थिए । चौहानलाई पनि उनले जोरपाटीमा एम्पिज क्याफे नामक रेस्टुरेन्ट किनिदिएका थिए । पक्राउ परेका दुवैजनाले इन्कारी बयान दिएका छन् । तर, आफुहरूसँग घटनामा उनीहरूको संलग्नताको प्रशस्त प्रमाण रहेको प्रहरीले बताएको छ ।
अभियुक्त प्रमेश चौहान
सिआइबीका तत्कालीन डिएसपी भीम दाहाल नेतृत्वको टिमले ६ महिना लगाएर रानीबारी घटनाको अनुसन्धान गरी एकजनालाई पक्राउ गरेको थियो । पटक–पटक अनुसन्धान समिति गठन भएर पनि अनुसन्धान असफल हुँदै आएको थियो । त्यसकारण सिआइबीले नयाँ धारबाट अनुसन्धान गरेको थियो ।
नयाँ ढंगले अनुसन्धान गर्ने क्रममा त्यसवेला राजधानीमा भएका सबै खुकुरी आक्रमणका घटनाको अनुसन्धान गरेको थियो । श्रेष्ठ दम्पतीको हत्या गर्दा शरीरका विभिन्न ठाउँमा अन्धाधुन्द रूपमा खुकुरी प्रहार गरिएको थियो । त्यस्तै किसिमको अर्काे घटना खोज्ने क्रममा गोलढुंगामा लीलामाया गिरीको हत्या भएको थियो । योलगायत विभिन्न घटनालाई केलाएर रानीबारी हत्याकाण्डमा त्यसको लिंक खोजिरहेका वेला सिआइबीको हिरासत कक्षको सुरक्षामा खटिने प्रहरीले गत महिना हाकिमहरूलाई अनौठो कुरा सुनाएका थिए ।
सोही सूचनालाई पछ्याउँदै प्रहरीले गुरुङ र चौहानलाई पक्राउ गरेको थियो । उनीहरू पक्राउ पर्नुभन्दा केही महिनाअघि गुरुङले नै आफ्ना साथीहरूलाई केही महिनाअघि मात्र मदिरा पिएको बेला उक्त कुरा बताएका थिए । एउटालाई मार्न जाँदा बेकारमा दुईजना निर्दाेष व्यक्तिलाई मार्नु परेकाले सुपारीको पैसा नआएको कुरा बताएका थिए । दुई लाख रुपैयाँ सुपारी लेनदेन भएको कुरा गुरुङकै साथीबाट प्रहरीले थाहा पाएको हो ।
गुरुङले हत्या गरेको सूचनाका आधारमा प्रहरीले थप प्रमाण खोज्दै गयो । सँगसँगै अनुसन्धान गर्दा गिरीको हत्या गर्ने पनि उनै मनराज थिए । गिरीको हत्या र श्रेष्ठ दम्पतीको हत्याको ‘मोडस ओपेरान्डी’ शतप्रतिशत मिल्दो छ । घटनाका प्रत्यक्षदर्शीले बताएको हुलियासँग गुरुङको अनुहार ठ्याक्कै मिल्छ । अरू धेरै अनुसन्धान गरी प्रशस्त प्रमाण जुटाएपछि गुरुङ र उनका साथी प्रमेश चौहानलाई प्रहरीले पक्राउ गरेको हो ।
हत्याकाण्ड भएको घर
 यसरी भएको थियो घटना
घटना बिहान करिब ६ देखि सवा ६ बजेको बीचमा भएको प्रहरी अनुमान छ । दुईजना युवा बिहानै श्रेष्ठ दम्पतीको डेरामा छिरेका थिए । उनीहरू बुबा स्विट्जरल्यान्ड र आमा दार्जिलिङमा भएको भन्दै डेरा खोज्न गएका थिए । त्यसअघि दुईपटक उनीहरू सोही बहानामा रेकीका लागि त्यहाँ पुगेका थिए ।
असार ३१ गते डेरामा प्रवेश गरेलगत्तै सुरुमा मनराजले हेमन्तलाई आक्रमण गरेका थिए । त्यसक्रममा प्रमेशले अञ्जलीको कपाल समाएर नियन्त्रणमा राखेका थिए । पछि दुवैजनाको हत्या गरेका थिए । श्रेष्ठ दम्पतीको छोरीलाई पनि खुकुरीले आक्रमण गरेको भए पनि उनले लुकेर ज्यान जोगाएकी थिइन् ।
हत्यापछि मनराज र प्रमेश रगतमा लतपतिएर निस्किएका थिए । करिब पाँच सय मिटरको दूरीमा रहेको धारामा रगत फखालेर उनीहरू ट्याक्सी चढी भागेको प्रत्यक्षदर्शीले बताएका छन् । माथिल्लो तलामा बस्ने घरधनी गीताले भने आफू बाथरुमको जाली काटेर भागेको बयान दिएकी थिइन् । घरबाट भागेर उनी नजिकै रहेको पत्रकार ऋषि धमलाको डेरामा पुगेकी थिइन् । धमलाले प्रहरी कन्ट्रोलमा खबर गरेका थिए । करिब आधा घन्टापछि प्रहरी घटनास्थलमा पुगेको थियो । त्यति वेलासम्म श्रेष्ठ दम्पतीको मृत्यु भइसकेको थियो भने छोरी छट्पटाइरहेकी थिइन् ।
आधा घन्टामा गीताका व्यावसायिक साझेदार रमेश न्यौपाने पनि पुगेका थिए । प्रहरी पुग्नुअघि नै उनले श्रेष्ठ दम्पतीको डेराबाट कागतपत्र लिएर गएको प्रहरी अनुसन्धानमा उल्लेख छ । पहिला चौधरी गु्रपमा काम गर्ने न्यौपाने वैदेशिक रोजगारसम्बन्धी काममा गीतासँगै काम गर्थे ।
घटनास्थलबाट प्रहरीले करिब नौ इन्च लामो खुकुरी बरामद गरेको थियो । त्यसबाहेक प्रत्यक्षदर्शीको बयानका अतिरिक्त प्रहरीसँग हत्याराका बारेमा कुनै सूचना थिएन । घटनामा संलग्न भएको आशंकामा प्रहरीले हेटौंडाका प्रकाश लामा र ईश्वर गुरुङको स्केच बनाएर फरार अभियुक्तका रूपमा सार्वजनिक गरेको थियो ।
घटनाको अनुसन्धानका लागि प्रहरीले करिब दुई दर्जन छानबिन समिति गठन गर्‍यो । तर, कुनै समितिले पनि रहस्य खोल्न सकेका थिएनन् । सिआइबी र अपराध महाशाखाले पटक–पटक फाइल पल्टाए पनि अनुसन्धानमा प्रगति हुन सकेको थिएन । प्रहरीलाई पटक–पटक रानीबारी हत्याकाण्डको अनुसन्धानबारे सोधिने गरे पनि प्रहरी सधैँ निशब्द हुने गरेको थियो । गुरुङ र चौहानको पक्राउपछि रहस्य पनि खुलेको छ र रानीबारी हत्या काण्डको अनुसन्धान कहिले हुन्छ भनेर प्रहरीमाथि बारम्बार सोधिने प्रश्न पनि अब बन्द भएको छ ।
अभियुक्त मनराज गुरुङ
प्रहरीका पाँच प्रमाण
घटनामा प्रहरीको सबैभन्दा ठुलो प्रमाण भनेको साक्षीहरूले गरेको बयान हो । अनुसन्धानको क्रममा सिआइबीले निकै मिहिनेत गरेको छ । जसमा एक दर्जनभन्दा धेरै प्रत्यक्षदर्शीले गुरुङ र चौहानले नै हत्या गरेको सनाखत गरिदिएका छन् । हत्या गरेर भाग्दै गर्दा देख्ने स्थानीयले यस्तो सनाखत गरेका हुन् । त्यस्तै मृतकका छोरी आज्ञाले पनि आफ्ना बुबाआमाको हत्या गर्ने उनीहरू नै भएको सनाखत गरेकी छिन् ।
अर्काे प्रमाण भनेको हत्या गर्ने वेला अभियुक्तहरूको हात र निधारमा घाउ भएको थियो । अभियुक्त गुरुङको हात र निधारमा अहिले खत छ । लीलामाया गिरीको हत्यासँग उक्त घटनाको ‘मोडस ओपेरान्डी’ ठ्याक्कै मिल्दोजुल्दो छ । गिरीको हत्यामा उनीहरू पहिला जेल परेका थिए । प्रहरीले पहिले नै सार्वजनिक गरेको मनराज र प्रमेशको स्केचसँग लगभग उनीहरूको अनुहार मिल्छ । त्यस्तै अर्काे प्रमाण भनेको पोलिग्राफ टेस्टमा बयानको क्रममा उनीहरूले ढाँटेको रिपोर्ट आएको छ ।
अनुत्तरित तीन प्रश्न
१. कसले र किन गीता खड्काको हत्या गर्न लगायो ? एक वर्षसम्म पनि किन उक्त रहस्य खुलेन ?
२. श्रेष्ठ दम्पतीलाई निर्मम तरिकाले मार्न सक्नेहरू माथिल्लो तलामा गएर गीता खड्कालाई आक्रमण नगरी किन फर्किए ?
३. जसलाई मार्न आएको हो, उसलाई आक्रमण नगरी किन अरूलाई पहिला उनीहरूले हत्या गरे ?
पोर्चुगलबाट सिआइबीलाई गीता खड्काको पत्र

नमस्कार, म गीता खड्काको तर्फबाट । आज १२ वर्षपछि रानीबारी घटनाको सत्यतथ्य पत्ता लगाई अनुसन्धान गर्ने सबै टिमलाई मुरीमुरी धन्यवाद । हो म टर्कीमा भएको र मेरो रेसिडेन्सीका लागि निवेदन दिएकाले वैधानिक डकुमेन्टसमेत पठाएको छु । जसको कारण म तुरुन्त आउन अनुकूल नभएकाले यो घटनासँग भएको सत्यतथ्य मेरो आफ्नो हातले लेखेर पठाएको छु ।
घटना हुनुभन्दा एक हप्तातिरको कुरा हो, म कामका लागि घरबाहिर गएको थिएँ । साँझ म घर आएपछि तल बस्ने बहिनी अञ्जलीले मलाई भन्नुभयो, ‘दिदी कोठा खोज्न दुईजना केटाहरू आएका थिए । मसँग कुराकानी गरे र हामी स्टुडेन्ट हौँ, सानैदेखि होस्टेल बसेकाले होस्टेल बस्दाबस्दा दिक्क लागेर अब फ्ल्याट लिएर बस्ने हो र बुबा स्विट्जरल्यान्ड र आमा दार्जिलिङमा व्यापार गर्नुहुन्छ’ भने । त्यसपछि बहिनीले तिनलाई भन्नुभएछ, ‘हामी तीनजना तल्लो तलामा बस्छौँ, दिदी माथि बस्नुहुन्छ ।’ त्यति कुरा भएपछि ‘हामी फेरि आउँछौँ’ भनेर गएछन् । मैले बहिनीलाई भनेँ, ‘तपाईले किन तिनीहरूसँग घरको सबै कुरा गर्नुभएको ? यस्तो माओवादीको जगजगी छ, फेरि म भएका वेला आए भने मलाई बोलाउनुस्, म नभएका वेला आए भने घर तयार हुन टाइम लाग्छ, तैपनि घर अरू कसैलाई भाडामा दिएको छ भनिदिनुस् बैनी ।’
दोस्रो पटक फेरि आएछन्, म घरमा नभएका वेला नै । ‘दिदी भनिदिनुभयो घरबेटीलाई’ भनेर सोधेछन् । बहिनीले ‘घर तयार हुन टाइम लाग्छ, घर अरू कसैलाई दिएको छ रे’ भनिदिनुभएछ । तर, उनीहरूले ‘यो घर हामीलाई असाध्यै मन परेको छ, जति पैसा पनि हामी दिन तयार छौँ, जसरी पनि हामी बस्ने’ भनेर गएछन् ।
घटना भएको दिन बिहानको टाइम थियो । म सुतिराखेको थिएँ । फोनको घन्टी बज्यो । मैले फोन उठाएँ । तलबाट बहिनीले गर्नुभएको रहेछ । ‘दिदी ती भाइहरू आएका छन्, कलेज जान हिँडेको अरे, बाटो परेर पसेको अरे, तपाईंलाई बोलाइदिनू भनेका छन्’ भन्नुभयो । मैले ‘घर अर्काेलाई दिएको छ भनेर पठाइदिनुस्’ भनी फोन राखिदिएँ । म फेरि सुतिरहेको अवस्थामा एकछिनपछि आज्ञा रोएको सुनेर म उठेँ । सीधा मेरो फ्ल्याटको बरन्डामा गएर तल हेरँे, ढोका बन्द देखेपछि म बाथरुम पसेँ । म लङ ट्वाइलेट गर्दै थिएँ, एक्कासि मेरो ट्वाइलेटको ढोका ठेलियो । मैले ‘को हो भनेँ’ बोलेनन् । तर, फेरि ठेलियो । मैले पनि भित्रबाट ठेलेँ, त्यस क्रममा मैले उसको एक साइडको रातो स्यान्डो र कुम देखेँ । ‘स्टुडेन्ट भन्ने अर्काको घरमा सोध्नु खोज्नु छैन, माथि आउने’ भनँे, तर पनि ऊ बोलेन, मेरो हातखुट्टा काम्न थाले । त्यसपछि मैले झ्यालको जाली च्यातेर टपमा निस्किएँ, त्यो दृश्य छिमेकीहरूले देख्नुभएको थियो । उहाँहरूले के भयो भन्नुभयो, मेरो केही बोली नै आएन । मेरो काम गर्ने केटी तलको धारोमा नुहाउँदै थिई, म टप हुँदै तलको बाथरुमको छानामा झरेँ र चोर–चोर भनेर कराएँ । त्यसपछि सानो पर्खालमा टेकेर तल झरेँ र सीधा ‘बैनी, बैनी तपाईं त स्टुडेन्ट भन्नुहुन्थ्यो नि, तिनीहरू त चोर रहेछन्’, भन्दै किचनको जाली ढोका खोलेँ । तर, बहिनी भुइँमा ढलिरहनुभएको थियो, खुनैखुन देखेँ । म झन् आत्तिएर पर्खाल नाघेर छिमेकी ऋषि धमलाजीको घरको वालतिर पुगी ऋषिजीको भाउजूलाई भनेँ ‘बहिनी मलाई तान्नु न मेरो हात खुट्टा नै लाग्दैन’ उहाँले मलाई तान्नुभयो । ऋषिजीको कम्पाउन्डबाट माथि गएँ, ऋषिजी सुतेको कोठामा पुगेछु । भाइ मेरो घरमा खुन भएको छ, छिटो पुलिस एम्बुलेन्स ब&#
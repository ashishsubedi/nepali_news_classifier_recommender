
﻿आरपी सुवेदी
१६ पुस, नेपालगन्ज । नेपाली कांग्रेसका महामन्त्री तथा पूर्व गृहमन्त्री कृष्णप्रसाद सिटौलाले सत्तापक्ष संविधान कार्यान्वयनको लागि गम्भीर नभएको आरोप लगाएका छन् ।
प्रेस युनियन बाँकेले बिहीबार नेपालगन्जमा आयोजना गरेको पत्रकार भेटघाट कार्यक्रममा बोल्दै उनले भने, ‘अहिले मुलुक अत्यन्तै तरल अवस्थामा छ सरकारले सत्ताको भागबन्डामा भन्दा पनि राजनीतिक रुपले राष्ट्रिय सहमति जुटाउँदै संविधान कार्यान्वयन गर्नको लागि पहल गर्नुपर्ने हो । तर, त्यसो हुन सकेको छैन ।’
उनले पुस १६ गतेको दिनलाई विपीले राष्ट्रिय मेलमिलापको नीति लिएर निर्वासनबाट नेपाल फर्केको स्मरण गर्दै मुलुकमा यतिबेला राष्ट्रिय एकताको ठूलो अभाव देखिएको बताए । उनले भने, ‘अहिलेको आवश्यकता राष्ट्रिय एकता नै हो । त्यसको सूत्र नेपाली कांग्रेसले तयार पारेको छ । राष्ट्रिय एकताको लागि कांग्रेस प्रतिपक्ष मै बसेर पनि सहयोग गर्न सक्छ सरकारले वातावरण बनाउनु पर्‍यो ।’
उनले सरकार भूकम्प पीडितको समस्याप्रति संवेदनशील हुन नसकेको प्रति चिन्ता व्यक्त गर्दै भने, ‘सरकारले भूकम्प पीडितको समस्यामा गम्भीर हुन नसकेको भान भएको छ ।’ उनले भूकम्प पीडितको समस्याप्रति नेपाली कांग्रेस गम्भीर भएकाले नै सरकारले पेश गरेको पुनर्निर्माण सम्बन्धी विद्येयक कुनै पनि अवरोध विना नै पारित गरिएको दावी गरे ।
उनले संविधानको विरोधमा मधेसी मोर्चाले गर्दै आएको आन्दोलनको शैली गलत भएको बताए । उनले भने, ‘नेपालमा ठूला-ठूला आन्दोलनहरु भए तर, ति आन्दोलन दशगजामा बसेर भएका थिएनन् ।’ उनले दशगजामा बसेर आन्दोलन गर्नु देश विरोधि आन्दोलन भएको दावी गरे । उनले वर्ता र संविधान संसोधनको माध्यमबाट उठेका सबै समस्याको सम्बोधन हुने भएकाले आन्दोलनरत मधेसी मोर्चाले दशगजा छोडेर संसदमा आउन सुझाव दिए ।
नेपाली कांग्रेसको १३ औं महाधिवेशनको संघारमा बाँके आइपुगेका उनले पार्टीको नेतृत्वको लागि आफू आकांक्षी बनेर नहिँडेको दाबी गरे । आफू कुन पदमा लड्ने भनेर माघ महिनामा मात्र घोषणा गर्ने उनले जानकारी दिए । उनले महाधिवेशनको मिति अब नसर्ने विश्वास व्यक्त गरे ।
उनले भने, ‘अब नेपाली कांग्रेसको तिथि र तालिका अन्तिम हो निर्धारित समयमा महाधिवेशन गर्नैैपर्छ । यो महाधिवेशनलाई राष्ट्रलाई राष्ट्रिय एकताको सूत्रमा जोड्ने महाधिवेशन बनाइने छ ।’
उनले महाधिवेशनको लागि आफूले कुनै गुट नबनाएको दाबीसमेत गरे । पार्टीको संगठन संरचना वडा तहदेखि केन्द्रसम्म एकैपटक निर्माण हुने भएकाले पार्टीलाई पाँच वर्षसम्म हाँक्न सक्नेलाई मात्र नेतृत्वमा आउन सुझाव दिए ।
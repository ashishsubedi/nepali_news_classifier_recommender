
﻿राजविराज, १३ असार । मधेशी निजामती कर्मचारी मञ्च सप्तरीका अध्यक्ष अजय कुमार झाले सिंहदरबार अझैं पनि मधेशी जनताप्रति पुर्वाग्रही रहेकोले सशक्त संघर्ष गर्नुपर्ने बताएका छन् ।
आफ्ना चौथो स्थापना दिवसको अवसर पारेर राष्ट्रिय मधेश समाजवादी पार्टी सप्तरीले उद्योग वाणिज्य संघको सभाहलमा सोमवार आयोजना गरेको कार्यक्रममा बोल्दै उनले यस्तो कुरा बताएका हुन् । मधेशी जनता अझै समानताको हकबाट बञ्चित रहेको बताउँदै उनले भने ‘सिंहदरवार अझैं पूर्वाग्रही रहेकोले मधेशी जनता एकतावद्ध भएर जवाफ दिनु जरुरी छ, सशक्त संघर्षको विकल्प छैन ।
जारी गरिएको नयाँ संविधान केही जाति विशेषको सहमतीपत्र मात्र भएको भन्दै विदेशी संविधानबाट कपी गरेर केही बुँदाहरु पेस्ट गरिएको नेपाल निजामती कर्मचारी ट्रेड युनियन सप्तरीका अध्यक्ष समेत रहेका झाले बताए । उनले भने ‘असोज ३ गते मधेशी जनतामाथि गोली चलाएर जबरजस्ती लादिएको विधानले संविधानको मान्यता पाउनु आफैमा लज्जास्पद कुरा हो ।’
कर्मचारी, सेना, प्रहरी आदिमा समेत मधेशीको सहभागिता एकदमै न्यून रहेको भन्दै अन्याय सहनुभन्दा न्याय र समानताकालागि संघर्ष गर्नु नै उत्तम विकल्प रहेको अध्यक्ष झाले बताए । कुल कर्मचारीमा मधेशीको सहभागिता ८.४८ प्रतिशत, प्रशासनमा १ प्रतिशत, नेपाली सेनामा ६ प्रतिशत (एक हजार मात्र नाई), सशस्त्र प्रहरी ७ प्रतिशत र नेपाल प्रहरीमा १७ प्रतिशत मात्र मधेशी रहेको जानकारी दिए । विभेद विरुद्धको संघर्षलाई सशक्त रुपमा अगाडि बढाउनुपर्नेमा उनले जोड दिए ।
पार्टीका जिल्ला अध्यक्ष गजेन्द्र कुमार मण्डलको अध्यक्षता तथा केन्द्रीय सदस्य हरेकृष्ण प्रसाद भगतको प्रमुख आतिथ्यमा आयोजित कार्यक्रममा अर्का केन्द्रीय सदस्य धनेश कुमार यादव, सद्भावना पार्टीका केन्द्रीय सदस्य दिनेश कुमार यादव, जिल्ला अध्यक्ष सुनिल कुमार झा, तराई मधेश सद्भावना पार्टीका जिल्ला अध्यक्ष कपिलदेव यादव, समाजवादी युवा लिगका केन्द्रीय उपाध्यक्ष पंकज देव, जिल्ला भू–संरक्षण कार्यालयका प्रमुख विश्व बहादुर भण्डारी, नेपाल प्रेस युनियनका केन्द्रीय सदस्य अवधेश झा, मधेशी पत्रकार संघ सप्तरीका अध्यक्ष श्यामसुन्दर यादव, रामसपाका जिल्ला उपाध्यक्ष सतिश कुमार सिंह, युवा नेता सत्येन्द्र यादव, समाजवादी युवा विद्यार्थीका केन्द्रीय सदस्य विद्यानन्द चौधरीलगायतले मन्तव्य व्यक्त गरे ।
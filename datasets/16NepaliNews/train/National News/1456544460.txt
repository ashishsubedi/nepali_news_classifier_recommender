
﻿१५ फागुन, काठमाडौं । आम नेपाली जनताबाट रकम उठाएर धरहरा बनाउने योजनाका साथ सुरु भएको ‘म बनाउँछु धरहारा’ अभियानमा सुरुवाती दिनहरुमा सर्वसाधरणको सहभागिता न्युन देखिएको छ ।
जनताबाट पैसा उठाएर धरहरा बनाउने योजना अनुसार खोलिएको खातामा सुरुवाति १० दिनमा खासै रकम जम्मा भएको छैन । प्रधानमन्त्री केपी शर्मा ओलीले आफ्नो एक महिनाको तलब राखेर खाता खोलाएका छन् । अहिलेसम्म ४ जना सर्वसाधरणले मात्रै सहयोग रकम जम्मा गरेका छन् ।
पूनर्निर्माण प्राधिकरणले दिएको जानकारी अनुसार ‘म बनाउँछु धरहरा’ खातामा बिहीबारबारसम्म १ लाख ७३ हजार रुपैयाँ जम्मा भएको थियो । शुक्रबार पूनर्निर्माण प्राधिकरणका प्रमुख कार्यकारी अधिकृत सुशील ज्ञावालीले एक महिना बराबरको ४८ हजार ७ सय ७० रुपैयाँ जम्मा गरेका छन् । तर, शुक्रबार सर्वसाधरणले कति जम्मा गरे भन्ने तथ्याङ्क प्राप्त भएको छैन ।
खाता खोल्ा नै प्रधानमन्त्रीको एक महिनाको तलब ६१ हजार ८ सय २० रुपैयाँ उपयोग भएको थियो । यस्तै उपराष्ट्रपति नन्दबहादुर पुनको पनि एक महिनाको तलव ४५ हजार रुपैयाँ पनि जम्मा भइसकेको छ ।
उपराष्ट्रपति, प्रधानमन्त्री र प्राधिकरणका प्रमुख कार्यकारीले १ लाख ५५ हजार रुपैयाँ बराबर योगदान गर्दा सर्वसाधरणले सर्वसधारणले मुस्किलले ७० हजार हजार रुपैयाँ मात्रै जम्मा गरेका छन् ।
विज्ञापन गर्नेदेखि थप खाता योजना
खोल्ने धरहरा बनाउन देश विदेशमा रहेका नेपाली र उनीहरुका संघसंस्थाबाट रकम जम्मा गर्न भन्दै थापाथलीस्थित राष्ट्रिय बाणिज्य बैंकमा १४३०००१९८००१ नम्बरको खाता खोलिएको छ । गत फागुन पाँच गते भूकम्पले भत्किएको धरहराको फेदैमा बसेर प्रधानमन्त्रीले धरहर सरकारी भवन नभएकाले जतनताकै पूँजीमा निर्माण गर्ने उद्घोष गरेका थिए ।
खाता खोलेको ९ दिनसम्म सर्वसधारणले उत्साहपूर्वक खतामा जम्मा नगरेको पूनर्निर्माण प्राधिकरणका प्रवक्ता सुरेश अधिकारी स्वीकारे । ‘अपेक्षा अनुसार रकम जम्मा भएको छैन । तर, अब यो क्रमश बढ्दै जान्छ’ अधिकारीले भने-‘जनता आफ्नो इतिहास र गौरबको धरोहर बनाउन उत्साहित छन् ।’
पूनर्निर्माण प्राधिकरणले अहिले बाणिज्य बैंकमा मात्रै भएको खाता विस्तार गरेर अन्य व्यवसायिक बैंकमा पनि लैजाने योजना बनाएको छ । ‘एउटा मात्रै बैंकमा खाता हुँदा रकम संकलन प्रभावकारी नभएको हुनसक्छ । त्यसैले अब केही ‘कमर्सियल बैंमा पनि खता खोल्ने छौं’ प्रवक्ता अधिकारीले भने-‘त्यसपछि धरहरा बनाउनका लागि पर्याप्त रकम उठ्ने विश्वास छ ।’
यस्तै प्राधिकरणले धरहराका लागि सानो भएपनि योगदान गर्न आह्वान गर्दै प्रवर्द्धनात्मक विज्ञापन बनाउने योजना पनि बनाएको छ । सञ्चारमाध्यमहरुबाट प्रकाशन/प्रशारण हुने सन्देशले नागरिकलाई धरहराको पूनर्निर्माणमा सहयोग गर्न प्रोत्हान मिल्ने प्रवक्ता अधिकारीले बताए ।
यसैगरी खातामा सरकारी कर्मचारीहरुले पनि रकम सहयोग गर्ने भएकाले विस्तारै सहयोग रकम वृद्धि हुँदै जाने विश्वास गरिएको छ ।
साइड वाकर्सलाई के गर्ने ?
भूकम्पले भत्कनु अघिसम्म धरहरामा साइड वकर्स ट्रेडर्स प्रालिलाई शुल्क तिरेर चढ्नुपथ्र्यो ।  सुन्धारालाई व्यापारिक प्रयोजनको लागि काठमाडौँ महानगरपालिकाले साइड वाकर्सलाई २० वर्षको न्यून शुल्कमा ठेक्का दिएको थियो ।
सम्झौतामा धरहरा र सुन्धारा क्षेत्रको भोगचलन अधिकार पाएको साइड वाकर्सले धरहराको मर्मतसम्भारदेखि भत्केमा बनाउनुपर्ने दायित्वसमेत उल्लेख छ । सम्झौताको बुँदा नम्बर ५ मा भनिएको छ-‘धरहरामाथिबाट सर्वसाधारणलाई शशुल्क दृश्यावलोकन गराउने अधिकारसँगै सम्झौता अवधिभर धरहराको सुरक्षा, रंगरोगन तथा कुनै कारणवश भत्किए वा चर्किएमा सो को पुनर्निर्माणको जिम्मा दोस्रो पक्ष (साइड वाकर्स) को हुनेछ ।’
भूकम्पपछि पनि सुन्धाराका व्यापारिक स्टलबाट ६० लाख रुपैयाँ उठाइसकेको कम्पनीले धरहरा निर्माणका लागि भने कुनै दायित्व बोक्नु नपर्ने भन्ने प्रश्न उठेको छ ।
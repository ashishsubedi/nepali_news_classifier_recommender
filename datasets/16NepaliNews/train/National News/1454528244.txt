
﻿सप्तरीका कार्यालय प्रमुखहरुलाई कडा निर्देशन  
राजविराज, २० माघ । सिंचाई मन्त्री उमेशकुमार यादवले राज्य कमजोर भए बितण्डा मच्चाउने प्रवृति हावी हुने भन्दै कमजोर रुपमा प्रस्तुत नहुन सप्तरीका सुरक्षा प्रमुखहरुलाई निर्देशन दिएका छन् । मङ्गलवार राति प्रमुख जिल्ला अधिकारीको निवासमा कार्यालय प्रमुखहरुलाई निर्देशन दिने क्रममा उनले यस्तो कुरा बताएका हुन् । संविधानका असन्तुष्टिहरुको सम्बोधन गर्न समानुपातिक समावेशी विधेयक पास भईसकेको प्रष्ट पार्दै उनले भने ‘राज्य कमजोर भयो भने बितण्डा मच्चाउनेहरु हावी हुन्छ, त्यसैले राज्य कमजोर बन्नु हुँदैन ।’ राज्यप्रति असन्तुष्टि र विरोध हुनु स्वाभाविक भएको भन्दै राष्ट्रिय एकता अखण्डतामा आँच आउने खालका गतिविधि गर्नेलाई कदापि छुट दिन नमिल्ने मन्त्री यादवले बताए । ‘खुलेयाम देश टुक्र्याउने कुरा गर्नेलाई छुट दिन मिल्दैन, त्यस्ता बिखण्डनवादी कुरा गर्नेहरुको पहिचान गरी कार्वाही होस्’ उनले भने ‘संविधानलाई कार्यान्वयन गराउन सम्पूर्ण राष्ट्रसेवक कर्मचारीहरुको दायित्व हो । जनताको माग सम्बोधन नभएको भन्दै जे पनि गर्न छुट नमिल्ने भन्दै मन्त्री यादवले भ्याएसम्म पहिला सहमति र सहकार्य गरेर जनताको कामलाई प्राथमिकता दिन कार्यालय प्रमुखहरुलाई निर्देशन दिए । 
आन्दोलनका कारण सिंचाई सम्बन्धि देशैभरी नियमित कामकाज कतै प्रभावित नभएको दावी गर्दै उनले भने ‘राष्ट्रसेवक कर्मचारीहरुले आमजनतासँग गर्ने व्यवहारमा परिवर्तन ल्याउनु जरुरी छ ।’ विकासीय काममा यो पार्टी वा त्यो पार्टी गर्न नमिल्ने भन्दै नियम कानूनलाई आधार बनाएर अगाडि बढ्नुपर्नेमा उनले जोड दिए । आन्दोलनका कारण जिल्लामा विकास निर्माण लगायत अति महत्वपूर्ण कामहरु प्रभावित भएको बताउँदै उनले भने ‘विकास, निर्माणलगायतका कामहरु अगाडि बढ्न नसक्दा मधेशलाई नै घाटा हुने भएकोले त्यस्ता कामहरुलाई अवरोध नपुर्याउन आन्दोलनरत पक्षसँग आग्रह छ ।’ मौलिक हकको खाद्य सम्प्रभुता अन्तर्गत पर्ने कृषि, सिंचाई, स्वास्थ्यलगायतका अति आवश्यक महत्वपूर्ण एवम् सम्वेदनशील विषयहरुलाई पं्रभावित नपार्न सम्वन्धित पक्षसँग आग्रह गरे । आफ्नो दुई दिनको गृह जिल्ला बसाईका क्रममा बृद्धबृद्धाहरुले ६ महिनादेखि भत्ता नपाएको भनी व्यापक गुनासो आएको तथा सिफारिसलगायतका कामहरु समेत प्रभावित भएको उल्लेख गर्दै मन्त्री यादवले भने ‘आन्दोलनका कारण कर्मचारीहरुलाई समस्या झेल्नु परेको छ, तर त्यही नाममा कर्मचारीहरुले आफ्नो जिम्मेवारीबाट पन्छिन कदापि मिल्दैन ।’ आन्दोलनका क्रममा मानवीय क्षति हुन नदिन सजग रहन सुरक्षा प्रमुखहरुलाई सचेत गराउँदै उनले प्रमु जिल्ला अधिकारी नारायण भट्ट सप्तरीमा आएयता मानवीय क्षति नभएकोमा प्रशंसा गर्दै आगामी दिनहरुमा थप सजग एवम् सचेत भएर काम गर्न सुझाव दिए । आन्दोलन मार्फत असन्तुष्टिहरु अभिव्यक्त हुनु निरन्तर प्रक्रिया भएको तर्क गर्दै जनताको पीरमर्कालाई जिम्मेवार भएर बुझ्न मन्त्री यादवले निर्देशन दिए । मन्त्री जिम्मेवारी वहन गरेपछि पहिलो पटक उनी गृह जिल्ला सप्तरी आएर पैतृक गाउँ लालापट्टीमा मङ्गलवार राती ९ बजेसम्म बसेका थिए । जिल्लाका कार्यालय प्रमुखहरुलाई निर्देशन दिएर सिंचाई मन्त्री करिब ११ बजे काठमाण्डौका लागि प्रस्थान गरेका थिए । 
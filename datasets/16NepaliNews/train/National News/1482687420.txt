
﻿१० पुस, काठमाडौं । संस्कृति, पर्यटन तथा नागरिक उड्डयन मन्त्री जीवनबहादुर शाहीले मन्त्रालय मातहतका राष्ट्रिय गौरवका योजनाहरुको काम सुस्त भएकामा असन्तुष्टि जनाएका छन् । उनले परिणाममुखी र लक्ष्य केन्द्रित काम तीन गुणाले बढाउन कर्मचारीहरुलाई निर्देशन समेत दिएका छन् ।
मन्त्री जीवनबहादुर शाही । फाइल तस्वीर
आर्थिक वर्ष ०७३-७४ मा सञ्चालित आयोजना तथा कार्यक्रमहरूको प्रथम चौमासिक प्रगति समिक्षा तथा मन्त्रालयस्तरीय विकास समस्या समाधान समितिको बैठकमा बोल्दै मन्त्री शाहीले सो निर्देशन दिएका हुन् ।
राष्ट्रिय गौरवका आयोजनाहरू समयमै सम्पन्न गर्नका लागि कुनै कसर बाँकी राख्न नहुनेमा जोड दिएको मन्त्री शाहीका प्रेस सल्लाहकार सुनिल सापकोटाले जानकारी दिए ।
सापकोटाका अनुसार अहिले सोचे अनुरुपले काम अगाडि बढ्न नसकेको भएता पनि अर्को चौमासिक समीक्षा बैठकमा परिणाममुखी र लक्ष्य केन्द्रित काम तीन गुणाले बढाउन मन्त्री शाहीले बैठकमा सहभागीहरुलाई निर्देशन दिएका थिए ।
मन्त्री शाहीको अध्यक्षतामा बसेको बैठकमा पर्यटन मन्त्रालयका सचिव, विभागिय प्रमुख, महाशाखा प्रमुख, शाखा प्रमुख, मन्त्रालय अन्तर्गतका निकायका प्रमुखहरु र राष्ट्रिय योजना आयोगका पर्यटन मन्त्रालय हेर्ने सहसचिवलगायतको उपस्थिति थियो ।
मन्त्री शाहीको भनाइ उद्धृत गर्दै प्रेस सल्लाहकार सापकोटाले भने, ‘राष्ट्रिय गौरवका आयोजना जति चाँडो सम्पन्न हुन्छ मुलुकको आर्थिक विकासले त्यति नै चाँडो फड्को मार्छ । त्यसैले राष्ट्रिय संकल्पका साथ तोकिएको जिम्मेवारी पूरा गर्न लाग्नुपर्छ ।’
मुलुक आर्थिक समृद्धिको दिशातर्फ उन्मुख रहेको भन्दै मन्त्री शाहीले जिम्मेवारपूर्वक र कर्तव्यनिष्ठ भएर काम गर्ने हो भने लक्ष्य प्राप्तीका लागि कुनै कठिनाइ नहुने बताए । राष्ट्रिय विकास र मुलुकको आर्थिक समृद्धिको मेरूदण्डको रूपमा रहेको पर्यटन क्षेत्रको विकासलाई राष्ट्रले पनि प्राथमिकतामा राखेकाले त्यसैअनुरुप काम कारबाही अगाडि बढाउनुपर्नेमा मन्त्री शाहीको जोड थियो ।
मन्त्री शाहीले मन्त्री र सचिवबीच, सचिव र सहसचिवबीच र मातहतका निकायका कर्मचारीसँग भएको कार्य सम्पादन सम्झौता अनुसारको कार्य प्रगति हुनका लागि अहिलेको कार्यशैली परिवर्तन हुनुपर्ने समेत बताएका थिए ।

﻿३० फागुन, कञ्चनपुर । एकीकृत नेकपा माओवादी कन्चनपुरले सहिद तथा वेपत्ता परिवारहरुको शिक्षादीक्षाका लागि अक्षयकोष स्थापनाको गृहकार्य सुरु गरेको छ ।
कञ्चनपुरमा २ सय ३० भन्दा बढी सहिद तथा वेपत्ता परिवार रहेको एमाओवादीको तथ्यांक छ । उनीहरुका छोरा-छोरीलाई विद्यालय र कलेज अध्ययनमा सहयोग पुगोस् भन्ने उद्देश्यले अक्षयकोष स्थापना गर्न लागिएको एमाओवादी नेतृ बिना मगरले जानकारी दिइन् ।
हालै सम्पन्न सहिद सप्ताहको अवसरमा कन्चनपुरमा एमाओवादी, वैद्य माओवादी र विप्लव माओवादीले संयुक्तरुपमा कञ्चनपुरमा सहित तथा वेपत्ता परिवारसँग अन्तरक्रिया गरेका थिए । अन्तरक्रियामा सहभागी सहिद तथा वेपत्ता परिवारहरुले आफूहरु आर्थिक संकटमा परेको र छोरा-छोरीहरुलाई राम्रो शिक्षा दिनसक्ने अवस्थामा नरहेको भन्दै सहयोगका लागि पार्टीका नेताहरुको ध्यानाकर्षण गराएका थिए ।
‘कार्यक्रममा सहभागी नेताहरुले पढाइमा सहयोग गर्ने प्रतिबद्धता जनाएअनुसार अक्षय कोष स्थापनाको अवधारणा ल्याइएको हो,’ नेतृ मगरले भनिन् ।
एमाओवादी सशस्त्र युद्धको क्रममा मृत्युवरण गरेका सहिद तथा वेपत्ता पारिएकाहरुका छोरा-छोरीलाई पढाउन दिपायल, रोल्पा, दाङ, दोलखा लगायतका जिल्लाहरुमा विद्यालयहरु स्थापना गरिएको छ । एमाओवादीको सहिद प्रतिष्ठानले ति विद्यालय हेर्ने गर्दछ । सहिद प्रतिष्ठानलाई सरकारबाटै बजेट उपलब्ध हुन्छ ।
‘कञ्चनपुरमा त्यस्तो विशेष विद्यालय त छैन तर सहिद तथा वेपत्ता परिवारका छोरा-छोरीहरुले हाल पढिरहेकै विद्यालयमा आवश्यक सहयोग गर्ने सोच छ,’ एमाओवादी कञ्चनपुर जिल्ला कार्यालय सदस्य सरल भाटले भने ।
२५ लाख रुपैयाँको अक्षय कोष स्थापना गर्ने लक्ष्य बनाइएको उनले बताए । जनप्रगतिशिल मञ्च कतारका पूर्वअध्यक्ष रमेश भट्टले ५० हजार र एमाओवादी नेतृ बिना मगरले १५ हजार रुपैयाँ अक्षय कोषमा सहयोग गर्ने बचन दिइसकेको भाटले जानकारी दिए ।
‘यो कञ्चनपुर पार्टी कमिटीको प्लान हो । यसको संरचना र रकम परिचालनको तरिकाबारे पार्टी नेतृत्वसँग सल्लाह गरेर अन्तिम टुंगो लगाउँछौं,’ भाटले भने, ‘हामी संस्थागत र पारदर्शी ढंगले रकम परिचालनको व्यवस्था मिलाउँछौं ।’
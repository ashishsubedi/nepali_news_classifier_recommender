
﻿
२० असोज, काठमाडौं । दशै सुरु भएसँगै काठमाडौंका मुख्य बजारमा चहलपहल बढेको छ । किनमेलका लागि कपडा, खाद्यान्न, जुत्ताचप्पल, सुनचाँदी, भाँडाकुँडा, इलेक्ट्रोनिक्स लगायतका पसलमा भीड निकै बढेको छ । अहिले बजार पुग्दा लाग्छ-‘काठमाडौं नै किनमेलमा ब्यस्त छ ।’
बजारमा चहलपहल बढेसँगै पैदल यात्रुलाई बाटो पार गर्न समेत हम्मे-हम्मे भएको छ । निम्न बर्गीय र मध्यवर्गीय परिवारका व्यक्तिहरु बाहिरी बजारमा भेटिन्छन् भने आम्दानीको ठूलो स्रोत हुनेहरु सपिङ मलहरुमा पुगेका छन् ।

भृकुटीमण्डप, सुन्धारा, भोटाहिटी, असन, मखन, त्यौड, हनुमानढोका, बसपार्क, लगनखेल, चावेल, कोटेश्वर लगायतका बजारमा ग्राहकको भीड लागेको छ । विभिन्न सपिङ मलहरुमा पनि थामी नसक्नुको भीड छ ।
यो सँगै ब्यापारीहरुलाई मोलमोलाइ गरेर एकछिन पनि फुर्सद पनि छै् । यतिखेर एक जोर भए पनि नयाँ कपडा किन्ने प्रचलन छ । यस्तै नयाँ सामग्री किन्ने बेला पनि यही नै हो ।

उपत्यकामा अन्य बेलाभन्दा दशैं तथा तिहारमा शत प्रतिशत बढी व्यापार हुने गरेको जावालाखेलका कपडा ब्यापारी राम महर्जनले बताए ।
‘यो बेला हल्ला जाडो सुरु भइसकेको छ,’ उनले भने ‘त्यसैले बाक्ला र जिन्स कपडा किन्नेहरुको भीड बाक्लो छ ।’

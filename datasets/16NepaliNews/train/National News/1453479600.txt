
﻿
८ माघ, काठमाडौं । संविधान संशोधन भए नाका खुल्ने संकेत दिएको भारतले मधेसीमाथि दमन भए समर्थन नगर्ने संकेत दिएको छ ।
नेपालका लागि भारतीय राजदूत रणजीत रायले शुक्रबार विहान प्रधानमन्त्री केपी शर्मा ओलीलाई भेटेका छन् । भेटमा राजदूत रायले तीन दल र मधेसी मोर्चाको वार्ता भाँडिएको र मोरङको रंगेली घटनालाई लिएर असन्तुष्टि जनाएका छन् ।
स्रोतका अनुसार भेटमा भारतीय राजदूत रायले यस्तै रहे नाकाको अवरोध नहट्ने संकेत गरेका छन् ।  मधेसी मोर्चालाई समेत विश्वासमा लिएर संविधान संशोधन विधेयक पास भए सकारात्मक रुपमा लिन्छौं भनेको भन्दै उनले एकतर्फी रुपमा अघि बढे नाका अवरोध नहट्ने संकेत दिएका छन् । स्रोतले भन्यो-‘अहसतिबाटै अघि बढ्यो भने नाका खुल्दैन भन्ने राजदूतको संकेत थियो ।’
सरकारले समानुपातिक समावेशी र जनसंख्याका आधारमा निर्वाचन क्षेत्र निर्धारणबारे मधेसी मोर्चाको माग सम्बोधन गर्न संविधान संशोधन विधेयक दर्ता गरेको छ । तर, मधेसी मोर्चाले यसलाई अपर्याप्त भन्दै परिर्माजनको माग गर्दै आएको छ ।
कार्यदल स्तरमा सहमति नजिक पुगेपछि बिहीबार बालुवाटारमा भएको वार्तामा प्रधानमन्त्री ओली संशोधन जस्ताको तस्तै पास गर्ने सहमति भइसकेको भन्दै जङ्गएि, जसले वार्ता भाँडियो ।
दिउँसो मोरङको रंगेलीमा भएको झडपमा प्रहरीको गोली लागेर तीन जनाको मृत्यु भएपछि तथ तनाव उत्पन्न भएको छ । रंगेली घटनालाई लिएर भारतीय विदेश मन्त्रालयले चासो व्यक्त गरेको छ र राजनीतिक रुपमा नै समाधान खोज्न आग्रह समेत गरेको छ ।
शनिबार तीन दलको बैठक बोलाइयो
बिहीबार मोर्चाका वार्तामा कडा रुपमा प्रस्तुत भएका ओली शुक्रबार भने केही लचिलो रुपमा प्रस्तुत भएका छन् । उनले कांग्रेस नेताहरुलाई बोलाएर छलफल गरेका छन् । र, संविधान संशोधन विधेयकलाई कसरी सबैले स्वीकार्य बनाउने भन्नेबारे गृहकार्य सुरु भएको नेताहरुले बताएका छन् ।
एमाओवादी नेताहरु भने पार्टीका कार्यक्रमका लागि पोखरा पुगेका कारण शुक्रबार छलफल हुन पाएन । शनिबार विहान प्रमुख तीन दलको बैठक बोलाइएको छ ।
स्रोतका अनुसार संविधान संशोधन विधेयकमा परेका कुनै संशोधनलाई पास गर्ने वा समिति बनाउने भन्नेबारे बैठकमा छलफल हुनेछ र मधेसी मोर्चा सहमतिमा नआए पनि उसले स्वीकार गर्ने गरी संशोधन विधेयकको भाषा परिर्माजन गर्ने प्रयत्न भोलिको बैठकमा हुनेछ ।

﻿काठमाडौं   भारतीय गृहमन्त्री राजनाथसिंहले प्रधानमन्त्री सुशिल कोइराला र एमाले अध्यक्ष केपी शर्मा ओलीलाई फोन गरेर सिमानामा देखिएको समस्या पत्ता लगाउन र समाधानको दिशातर्फ अघि बढ्न आग्रह गरेका छन् ।नेपालले चीनसँगको तातोपानी नाका जोड्ने प्रयास गरिरहेका बेला भारतीय पक्षबाट यस्तो प्रतिक्रिया आएको हो ।

 प्रधानमन्त्री तथा ओलीसँगको टेलिफोन कुराकानीका क्रममा राजनाथले आन्दोलनरत मधेसी मोर्चासँग वार्ता गरेर समस्या समाधान गर्न आग्रह गरे । भारतीय सञ्चारमाध्यमका अनुसार राजनाथले मधेसी मोर्चाका नेताहरुलाई हिंसा र आन्दोलन अन्त्य गरेर वार्तामा जानका लागि अपिल गर्ने समेत बताएका थिए । -टेलिफोन कुराकानीका क्रममा राजनाथले दुबै नेतालाई नेपाल र भारत युगौँदेखिको असल मित्र रहेको र सधैँ रहिरहने बताएका थिए । 

वीरगन्ज रक्सौँल चेक प्वाइन्टमा अघोषित नाकाबन्दी सातौँ दिन पुग्दा काठमाडौँमा इन्धनको अभाव भएको छ । इन्धन अभावकै कारण विद्यालय, कलकारखाना लगायत थुप्रै क्षेत्र प्रभावित छन् । इन्धन अभावकै कारण नेपाल अस्पतालहरु समेत बन्द हुने अवस्थामा पुगिसकेका छन् भने अन्तर्राष्टिय उडानका लागि तेलको व्यवस्था आफैँ  गर्न सरकारले निर्देशन दिइसकेको छ । अभावकै बीच नेपालले तातोपानी नाका खुलाउने प्रयास थालेको छ । 

यहाँ नेपालमा सामान तथा इन्धन पठाउनका लागि ४ सय चिनियाँ टक लाईनमा छन् । यसअघि भूकम्पपछि आएको पहिरोका कारण यो नाका बन्द भएको थियो ।


﻿२२ चैत, काठमाडौँ । भुवन थापा ‘बाहुभी’ले बनाएका काठका मूर्तिको ‘एकल कला प्रदर्शनी’ आइतबारदेखि काठमाडौँको बबरमहलस्थित नेपाल कला परिषद् सुरु भएको छ ।
यही चैत २४ गतेसम्म चल्ने प्रदर्शनीमा बाहुभीले गत वैशाखको भूकम्पपछि करिब एक वर्ष लगाएर बनाएका ५६ काष्ठमूर्ति प्रदर्शनीमा राखिएका छन् । ‘सेल्फ रियलाइजेसन’ (आत्मानुभूति) शीर्ष दिइएको प्रदर्शनीमा झुन्डाएर राखिएका मूर्तिले भूकम्प दौरान मूर्तिकारले भोगेका अनुभूति बोलेको भान हुन्छ ।
कुनैबेला आफ्नो खुट्टा भाँचिएदेखि ‘नट’को सहाराले पैदल यात्रा कायम गरिरहेका मूर्तिकारले आफ्नो कलामा त्यो पनि प्रस्फुटन गरेका छन् । सिलिङमा ‘नट’ले जोडेको काठको खुट्टो झुन्डिराखेको छ ।
त्यस्तै, भूकम्पले क्षतिग्रस्त काष्ठमण्डप, झरपस्ट इँटा, स्याउको फल, मान्छेको फरकपना, जनेन्द्रीय, वास्तविक आकारमा नभए पनि चन्द्र सूर्य अङ्कित राष्ट्रिय झन्डाले प्रदर्शनीमा जानेलाई आत्मानुभूति दिन्छ । त्यसैगरी, आशा, निराशा, लोभ, कुण्ठालगायत दैनिक क्रियाकलापलाई पनि कलाकारले मूर्तिमा समेटेका छन् ।

समसामयिक मूर्तिकारको समूह ‘आरम्भ डोर’को आयोजनामा भएको प्रदर्शनीको आइतबार उद्घाटन गर्दै उपराष्ट्रपति नन्दबहादुर पुनले देशको इतिहास जोगाउन कलाले महत्वपूर्ण भूमिका खेलेको बताए । व्यावसायिक कलाकारितामा जोड दिँदै उनले भने , “कलाको विकास गर्न र व्यावसायिक बनाउन राज्यले कलाको वर्गीकरण गरेर राम्रो कला र कलाकारलाई प्रोत्साहन गर्नुपर्छ ।”
कला समीक्षक मदन चित्रकारले कविता, गीत लेखनमासमेत आबद्ध मूर्तिकार बाहुभीले बनाएका चित्रलाई ‘अचम्मको मूर्तिकला’को सङ्ज्ञा दिँदै यसले नेपाली कलामा नयाँ आयाम थपेको बताए ।


﻿
कपिल ज्ञवाली 
२० माघ, बुटवल । नेपाली कांग्रेस बुटवल उपमहानगर समितिको सभापतिमा खेलराज पाण्डे निर्वाचित भएका छन् ।उनले १ हजार १ सय २८ मत प्राप्त गरेका छन् ।
पाण्डेका निकटतम प्रतिद्वन्द्वी प्रजापाल गिरीले ७ सय ६० मत ल्याए भने अर्का उम्मेदवार कृष्णप्रसाद वेलवासेले ४० र आशिश न्यौपानेले ८ मत मात्र पाए ।
सचिवमा ज्योती भण्डारी विजयी भए । उनले १ हजार ४ सय ४८ मत प्राप्त गरे । उनका प्रतिद्वन्द्वी कृष्णदेव भण्डारीले ४ सय ६७ मत पाए ।
१ हजार ६ सय ६४ मत ल्याएर मनोज ध्वजु कोषाध्यक्ष पदमा विजयी भए । सदस्यहरुमा विमलराज भट्टराईल, कला खनाल, राजु गुरुङ, जय प्रकाश भट्टराई, गोपाल पाण्डे, मनोज कार्की, खड्गबहादुर क्षत्री र भवानी शर्माले विजयी भएका छन् ।
३४ सय क्रियाशील रहेको बुटवल उपमहानगरपालिकामा झण्डै २१ सय मत खसेको थियो । त्यस्तै क्षेत्रीय प्रतिनिधिमा जनजातिबाट वोनिय पिया र नारायण पुन विजयी भएको निर्वाचन समितिका आयुक्त गोविन्द मरासीनीले बताए ।
त्यसैगरी दलिततर्फ वावुराम विक र सुन्दर गहतराज विजयी भए । अल्पसंख्यक तथा पिछडिएको क्षेत्रबाट जाकिर हुसेन र अब्दुल सहमत मिया विजयी भए ।  क्षेत्रीय प्रतिनिधि सेमलारबाट रामनाथ माली दलितवाट कृष्ण वहादुर सार्की र जनजातिबाट प्रुम घसाल निर्विरोध भएका छन् ।
सैनमैनामा अधिकारी र तिलोत्तमामा पाण्डेे विजयी
रुपन्देहीकै पश्चिम सैनमैनामा रामप्रसाद अधिकारी सभापतिमा निर्वाचित भएका छन् । नगर सभापतिका लागि ४ जनाले उमदवारी दिएका थिए । अधिकारीले २७७ मत प्राप्त गरे भने उनका प्रत्यासी नारायण खनालले २४१, कृष्ण पोख्रेलले १७१ र रघुनाथ घिमिरेले ३८ मत पाए ।
तिलोत्तमा नगर समितिको पनि मत परिमाण सार्वजनिक भएको छ । सार्वजनिक मत परिणाम अन्तगर्त सभापतिमा हरिलाल पाण्डे अत्याधिक मतले विजयी भएका छन् ।
उनले १ हजार ६५ मत पाए भने उनका प्रतिद्वन्द्वी सदर भण्डारीले ४ सय ५६ मत पाए । त्यसैगरी सचिव पदमा पनि पाण्डे प्यानलकै शिव गैरे विजयी भए ।
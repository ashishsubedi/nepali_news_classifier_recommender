
﻿आरपी सुवेदी
२ चैत, नेपालगञ्ज । खाना पकाउने र जाडो याममा आगो तापेर सकाउने गरेको बेतबाँसको सदुपयोग गर्न जानेपछि बर्दिया राजापुरका रामेश्वर चौधरीको दिनाचार्य नै फेरिएको छ ।
भारतका विभिन्न सहरमा दैनिक ज्यालादारी मजदुरी गर्न जाने उनी अहिले आफ्नै गाँउठाउमा स्वरोजगार हुँदै अन्य दुई जनालाई रोजगारी समेत दिइरहेका छन् । राजापुर भन्सार कार्यालय अगाडि रहेको आरजेश बेतबाँस फर्निचर लघु उद्योगका उनी प्रोपराईटर हुन ।
‘घरवरीपरी जति पनि बेतबाँसको जंगल हुन्थ्यो, दाउरा बालेर आगो तापेर सकाउथ्यौँ तर, अहिले यसको उपयोग गर्न जानेपछि यसैबाट आफ्नो व्यावसाय चलाएको छु’- उनले मुस्काउँदै भने-‘यसबाट मेरो मात्र नभएर अरु दुई जनाको समेत रोजिरोटी निस्केको छ ।’
उनी आफ्नो फेरीएको दिनाचार्यको बारेमा मन्छन्- ‘पहिला गाँउमा रोजगारी नपाउदा भारतमा जने गर्थें, मासिक ३-४ हजार आम्दानी हुन्थ्यो त्यो पनि मुस्किलले । समुहमा आबद्ध भएपछि अहिले जीवनशैली नै फेरीयो ।’
अस्ट्रेलियन सरकारको सहयोगमा युएनडिपी र नेपाल सरकारद्वारा सञ्चालित लघुउद्यम विकास कार्यक्रम मार्फत जिल्लामा गरिबी न्यूनीकरण उद्यमशीलता विकास तालिममा सहभागी भएपछि उनले आफ्नो घरवरीपरि पाईने बेतबाँसको प्रयोग गरी फर्निचर तथा विभिन्न सजावटका सामान बनाउने काम रोजेका छन् ।
उनले भने-‘आज मलाई मेरो यो पेशाको कारण धेरैले चिन्छन् । लघु उद्यमबाट सिप सिकेँ आज त्यसलाई व्यवहारमा उतारेको छु ।’ उनले समुहमा बसेर बचत गर्ने बानीको विकास हुनुको साथै समयको महत्व बुझेर अनावश्यक र अनुत्पादक कमामा समय खेर नफाल्न युवाहरुलाई आग्रह पनि गरे ।
कुनैबेला एकसय रुपैयाको लागिसंघर्ष गर्नुपर्ने उनलाई अहिले व्यवसाय सञ्चालनको अवस्था तथा लगनशीलतालाई मुल्याङ्कन गर्दै विभिन्न वित्तीय संस्थाहरु लगानीको लागि प्रस्ताव लिएर आउने गरेका छन् । उनले समुहमा मासिक एकसय र सहकारीमा दैनिक ५ सयसम्म बचत गर्दै आएका छन ।
‘अहिले मेरो पेसा भनेकै यही हो यसैबाट १६ जनाको परिवारको पालनपोषण गर्दै आएको छु । मोटरसाईकल किने बच्चाहरु सबैलाई विद्यालय पठाएको छु । संयुक्त परिवार हो यसमा नियमित आम्दानी मेरो मात्रै छ’-उनले भने । उनले आफ्नो व्यवसायलाई विभिन्न बाहानामा बन तथा सामुदायिक बनले दुखः दिने गरेको गुनासो गरे ।
उनले भने-‘बेत बाँस कहाँबाट ल्याईस, कसरी ल्याईस भनेर विभिन्न झमेला आउने गर्छ । जबकि सामुदायिक बन तथा निजी बन क्षेत्रबाट सबै प्रक्रिया मिलाएर खरिद गर्दा पनि अनावश्यक झमेला र दुखः दिने गरेको छ ।’ उनले बनका कर्मचारी र प्रहरी प्रशासनबाट पनि आफुलाई हतोत्साही हुने खालको व्यवहार गर्ने गरेको दुखेसो पोख्दै भने-‘विभिन्न खालका सामान अर्डर गर्छन् बनाईदियो ज्याला र सामानको मूल्य त परै जावस उल्टो धम्काउने गर्छन ।’
उनले सामुदायिक बनमा झाडीको रुपमा रहेको र त्यतिकै सडेर जाने बेतबाँस बनले तोकेको सबै प्रकृया अपनाउदै संकलन गरेर ल्याउँदा पनि दुखदिने कार्य बन्द गर्नको लागि पहल गरिदिन अनुरोध गरे ।
उनकै उद्योगमा विगत ५ वर्षदेखि बेतबाँसको फर्निचर बनाउदै आएका राजु रस्तोगीले मासिक १० हजार आम्दानी हुने गरेको बताए ।
लघु उद्यम विकास कार्यक्रम -डिमेगा) बार्दियाका उद्यम विकास सहजकर्ता गुरुप्रसाद चौधरीले रामेश्वर जस्ता लघु उद्यमीहरुको मेहनत र लगनशीलताले बर्दियाको स्वरुप नै फेरीएको दावी गरे । उनले लघु उद्यमले तालिम र व्यवसाय सञ्चालनको लागि औजार र कच्चा पदार्थ उपलब्ध गराएको जानकारी दिए ।
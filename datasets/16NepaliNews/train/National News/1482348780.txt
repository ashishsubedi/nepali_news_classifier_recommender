
﻿
६ पुस, बुटवल । नेकपा एमालेका नेताहरुले युवा संघ रुपन्देहीका अध्यक्ष दुर्गा तिवारीको हत्यामा संलग्नलाई तत्काल कारवाही नगरे सरकार ढाल्ने चेतावनी दिएका छन् ।
जनताको सुरक्षा गर्न नसक्ने सरकारको औचित्य नभएको नेताहरुले बताए । शवयात्रा अघि बुधबार साँझ बुटवल पुष्पलाल पार्कमा गरिएको शोकसभामा एमाले उपमहासचिव विष्णुप्रसाद पौडेलले तिवारी हत्याभित्र रहस्य लुकेको भन्दै हत्यामा संलग्नलाई कारवाही नगरे सरकारले राजीनामा दिनुपर्ने बताए ।
प्रदेश विभाजन विरुद्धको आन्दोलनमा सक्रिय रहेकै बेला तिवारकिो हत्या भएकाले एमालेले यसलाई गम्भिर घटनाको रुपमा लिएको उनले बताए । उनले भने, सरकारले अपराधि पत्ता लगाउन सक्दैन भने राजीनामा दिए हुन्छ, जनताको सुरक्षा हामी गर्छौ ।’
अर्का उपमहासचिव घनश्याम भुसाले तिवारीको हत्यामा संलग्न दोषी जहाँ भएपनि पत्ता लगाएरै छाड्ने भन्दै देशमा बढेको दण्डहिनताको अन्त्य नगरे सरकार ढाल्ने चेतावनी दिए ।
युवा संघ नेपालका अध्यक्ष राजीव पहाडीले तिवारीको हत्या आन्दोलनका बेलामा भएकाले यसको जिम्मेवारी सरकारले लिनुपर्ने बताए ।
तिवारीको आजै देवघाटमा अन्तिम दाहसंस्कार गरिने युवा संघका केन्द्रीय सचिवलाय सदस्य देवराज पोखरेलले बताए । लुम्बिनी अञ्चल अस्पताल बुटवलमा दुर्गा तिवारीको शवको पोस्टमार्टमपछि शव यात्रा गरिएको थियो ।
तिवारीलाई सहिद घोषणाका लागि गृहमन्त्रालयमा सिफारिश गर्ने जिल्ला सुरक्षा समितिमा सहमती भएपछि शव उठाइएको हो । युवा संद्धले शव उठेसगै रुपन्देही बन्द फिर्ता लिएको छ ।
थप एक जना पक्राउ 
तिवारीको हत्यामा संलग्नको बारेमा प्रहरीले बुधबार विहान थप एक जनालाई पक्राउ गरी सोधपुछ गरेको रुपन्देहीका प्रहरी प्रवत्ता एंव डीएसपी बेलबहादुर पाण्डेले बताए ।
मंगलबार बरामद गरिएको बा ५१ प ८०७३ नम्बरको मोटरसाईकल अवैधानिक (चोरी)को भएकाले उनले बताए ।
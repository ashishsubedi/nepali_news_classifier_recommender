
﻿बोधराज सुवेदी
महुली, २३ फागुन । सप्तरीमा वढ्दो हात्ती आतङ्क अझै रोकिएको छैन । दिनहँु कतै नकतै हात्तीले उपद्रो मच्चाएको र जनधनको क्षति गरेको समाचारहरु आइनै रहेका छन् । खासगरी सप्तरीको पूर्व उत्तर तर्फका गाउँबस्तीहरुमा प्रत्येक दिन हात्ती आतङ्कले जनजीवन प्रभावित भएको छ ।
सप्तरीको उत्तरतर्फको चुरे वनसँग जोडिएका गाविस तथा नगर क्षेत्रहरुमा दिनहुँ जंगली हात्तीहरुको समुहले आक्रमण गरी किसानहरुको अन्नवाली नष्ट गर्नुको साथै घर टहरा भत्काइ दिंदा लाखौंको क्षति भइरहेको छ । हात्तीको आक्रमणले हालसम्म सप्तरीमा मात्र दर्जनौंले ज्यान गुमाई सकेका छन् ।
हात्तीले खासगरी रातको समयमा आक्रमण गर्ने गरेको हँदा प्रभावित क्षेत्रका वासिन्दाहरु रातभरी सुत्न नपाएको बताउँछन् । दिनभरी नजिकैको जङ्गलमा बस्ने र रात परेपछि मानव वस्तीमा प्रवेश गर्ने गरेकोले जनजीवन थप आतङकित भएको हो । सुतिरहेको समयमा कुनबेला आक्रमण गरी ज्यानै मार्नेहो भन्ने चिन्ताले रातभरी बारीमा आगो वालेर बस्ने गरेको बकधुवा— ९ का ४२ वर्षिय हरि प्रसाद आर्यालले ‘न्यूज टुडे’सँग दुखेसो पोखे । उनले भने— साँझ नपर्दै खानपिन सकेर केटाकेटीलाई च्यापेर बारीमा आगो वालेर बस्ने गरेको छु । हात्ती आयो भन्ने आवाज सुन्ने वित्तिकै आगो बाल्न थालिन्छ । कहिलेकाहीं त मान्छे देख्यो कि खेदाउँदै आउँछन्, अनि घरै छोडेर भाग्ने गरिएको छ ।’
हात्तीहरुको समुह दिनभरी जङ्गलमा वस्ने गरेकोले वनपात गर्नेहरुलाई समेत वन जान डर भएकोले दैनिक घाँस–दाउरा गरेर छाक टार्नेहरुकालागि जीवन धान्न गाह्रो परेको पिडीतहको गुनासो छ । त्यसैगरी जङ्गलवाट घाँस ल्याएर गाई, भैंसी, बाख्रा पाल्ने कृषकहरुले समेत हात्तीको डरले वनमा घाँस काट्न जान छोडेको पशुपालक कृषकहरु बताउँछन् । हात्ती आतंकले गर्दा पशुपालन ब्यवसाय नै घरापमा पर्ने अवस्था आएको बकधुवा–८ का ५६ वर्षिय पशुपालक कृषक कृति लामिछानेको भनाइ छ ।
यसैवीच जंगली हात्तीको एक समुहले वकधुवा—९ का ७५वर्षिय ललित बहादुर पोख्रेलको घर भत्काई घरमा भएको अन्नपात, लत्ता कपडा तथा भाँडाकुँडा समेत नष्ट गरेको छ । पोखरेल दम्पति घरभित्र सुतिरहेको अवस्थामा आइतवार राती करिव एक वजे एक्कासी हात्तीले आक्रमण गरी घर भत्काएको थाहा पाएपछि आफुुहरु भागेर ज्यान बचाएको निजकी पत्नी ७४ वर्षिय टिकामाया पोखरेले जानकारी दिइन् ।
घटनामा कुनै मानविय क्षति नभए पनि करिव दुई लाख बरावरको धनमाल क्षति भएको ईलाका प्रहरी कार्यालय महुलीले जनाएको छ । घटना पश्चात गाउँलेहरु भेला भई आगो बालेर घटनास्थलमा रहेका चारवटा हात्तीहरुलाई जंगलतर्फ खेदाएको पिडीत पोखरेलका छोरा ५७ वर्षिय राम बहादुर पोखरेलले जानकारी दिए । हात्ती आए लगतै प्रहरीलाई खवर गरेपनि कुनै वास्ता नभएको उनले गुनासो गरे ।
पछिल्लो समयमा बढ्दो वन विनास र जंगलमा लाग्ने गरेको डढेलोको कारणले गर्दा हात्तीलगायत अन्य जङ्गली जनावरहरु समेत मानव वस्तीहरुमा पस्ने गरेको जानकारहरु बताउँछन् । यसको नियन्त्रणकोलागि समुदायलाई चेतनशील वनाउँदै उनीहरुकै सहयोगमा विभिन्न उपायहरु अवलम्बन गरिनु पर्ने उनीहरुको तर्क छ ।
दिनप्रतिदिन वढ्दै गइरहेको हात्तीलगायत जंगली जनावरको आतङ्क नियन्त्रणकोलागि सम्बन्ति निकायहरु सक्रिय हुनुको साटो पूर्ण रुपमा वेखवर बसिरहेको जनगुनासो वढिरहेको हुँदा नेपाल सरकारले यसतर्फ शीघ्र ध्यान दिनुपर्ने बुद्धिजिवीहरुको भनाइ छ ।
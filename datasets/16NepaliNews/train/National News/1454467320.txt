
﻿काठमाडौं/ एकीकृत नेकपा माओवादी अध्यक्ष पुष्पकमल दाहाल प्रचण्डले भारतलाई नेपालमाथिको नाकाबन्दी खोल्न पुन: आग्रह गरेका छन् । आफ्नै निवास लाजिम्पाटमा मंगलबार बिहान भेट गर्न आइपुगेका भारतीय राजदूत रणजित रायसँग दाहालले नाकाबन्दी खोल्न आग्रह गरेका हुन् ।
संविधानमा असन्तुष्टि जनाइरहेका समुदायको माग सम्बोधन गर्न जनसंख्याका आधारमा निर्वाचन क्षेत्र निर्धारण र समानुपातिक समावेशिताको विषयलाई संविधान संशोधन गरी समाविष्टसमेत गरिसकेको सन्दर्भ उल्लेख गर्दै प्रचण्डले नाकाबन्दी खोल्न आग्रह गरेको उनको निजी सचिवालयले जनाएको छ ।
प्रचण्डले आन्दोलनरत मधेसी दलहरूको मागकै आधारमा प्रमुख राजनीतिक दलहरूले सीमांकन विवाद मिलाउन राजनीतिक संयन्त्र बनाउने प्रयास गरिरहेको र त्यसले निष्कर्ष पाउँदै गरेको जनाएका थिए ।
राजदूत रायले भने मधेसी मोर्चासँग दलहरूले पुन: थालेको संवाद प्रक्रिया र भइरहेको प्रगतिका विषयमा जिज्ञासा राखेका थिए । रायले दलहरूको संवादले निकास पाएसँगै समस्या समाधान हुँदै जाने बताएको प्रचण्डको सचिवालयले जानकारी दिएको छ ।
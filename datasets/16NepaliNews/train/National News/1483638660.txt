
﻿
२१ पुस, ताप्लेजुङ । ताप्लेजुङमा बिहीबार दिउँसो यो वर्षको सबैभन्दा बढी हिमपात भएको छ । दिउँसो करीब दुई बजेबाट सुरु भएको हिमपात ताप्लेजुङ सदरमुकाम नजिकैको सुकेटारसम्म परेको छ ।
यसअघि जिल्लाको ओलाङ्चुङगोला, लेलेप, पापुङ, कालिखोला र सादेवाको माथिल्लो क्षेत्रमा मात्र भएको हिमपात भएको थियो ।
बिहीबार भने सदरमुकाम नजिकैको सुकेटार एयरपोर्टसम्म हिउँ परेको सुकेटारका स्थानीय पासाङ रिता शेर्पाले बताए । प्रशिद्ध तिर्थस्थल पाथिभरा र बस्ती रहेको माथिल्लो फेदीसम्म आधा फिटसम्म हिउँ जमेको छ ।
यसअघि ताप्लेजुङमा २०७१ सालमा हिउँ परेको थियो । अकस्मातको हिमपातका कारण हिमाली क्षेत्रका गाउँहरु नराम्ररी प्रभावित भएका छन् भने चिसोका कारण सिंगो जिल्लाकै जनजीवन प्रभावित बनेको छ ।
यता तीन हजार ७ सय ९४ मिटरको उचाइमा अवस्थित प्रसिद्ध तीर्थस्थल पाथीभरा मन्दिर क्षेत्रमा समेत झण्डै एक फिटसम्म हिउँ परेको छ । हिमपात र चिसोका कारण तिर्थयात्री बढी मर्कामा परेका छन् ।
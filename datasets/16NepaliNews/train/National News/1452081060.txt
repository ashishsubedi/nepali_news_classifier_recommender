
﻿
२२ पुस, विराटनगर । गृह मन्त्रालयले नयाँ प्रमुख जिल्ला अधिकारी नपठाउँदा मोरङ जिल्ला प्रजिअविहीन बनेको छ । यही पुस १ गतेदेखि मोरङ प्रमुख जिल्ला अधिकारीविहीन बनेको हो ।
गृह मन्त्रालयले काठमाडौंबाट सरुवा भएका एकनारायण अर्याललाई मोरङ सरुवा गरेपनि उनी आउन मानेका छैनन् । अर्याल मोरङ आउन नमानेपछि गृहले भने दुई साता वितिसक्दा पनि अर्को सिडियोलाई मोरङ पठाउन सकेको छैन । अर्याल काठमाडौंका प्रमुख जिल्ला अधिकारी थिए । अर्याललाई मोरङमा सरुवा गरेर काठमाडौंका प्रमुख जिल्ला अधिकारीको रुपमा रामकृष्ण सुवेदीलाई पठाइएको छ ।
अब अर्याललाई नै मोरङ पठाउने या अर्को विकल्प खोज्ने भन्नेबारे अहिलेसम्म टुंगो लागिनसकेको गृह प्रशासनले जनाएको छ । अर्यालले सरुवामा धेरै नै अपमान महसुस गरेको भन्दै मोरङ आउन नचाहिरहेको बताइएको छ ।
मोरङका तत्कालीन प्रमुख जिल्ला अधिकारी गणेशराज कार्की सरुवा भएका थिए । वरिष्ठता र कार्यसम्पादनको मूल्यांकनै नगरी आफूलाई नवलपरासी सरुवा गरिएकोमा असन्तुष्टि जनाउँदै कार्की मन्त्रालयमा हाजिर भएका थिए । उनी अहिले अख्तियार दुरुपयोग अनुसन्धान आयोगमा गएका छन् ।
कार्की पुस १ गते मोरङबाट विदा भएका हुन् । उनको पुस १७ गतेसम्म विदा स्विकृत गरिएको थियो । कार्कीको विदा सकिएको एक साता बित्नलाग्दासमेत अर्को सिडियोको टुंगो लागेको छैन ।
मोरङका कार्यवाहक सिडियोको रुपमा एकदेव अधिकारी छन् । उनले प्रमुख जिल्ला अधिकारी नहुँदाको कतिपय अवस्थामा सीमित अधिकार प्रयोग गरी काम गर्दै आएका छन् ।
कार्यवाहक भएर जिम्मेवारी वहन गर्नुपर्दा धेरै समस्या हुने गरेको भन्दै अधिकारीले भने, ‘सबैभन्दा प्रशासनिक कार्यमा समन्वयमा बढी समस्या देखिँदो रहेछ ।’
उनले अहिले मोरङ जिल्लामा दुई सहायक सिडियो भएकाले काम बाँडफाँटको अबस्थाबाट काम गर्ने गरिएको जानकारी दिए । अहिले जिल्ला प्रशासनमा कार्यवाहक सिडियोको जिम्मेवारी एकदेव अधिकारीलाई दिइएको छ भने अर्को सहायक सिडियो देवी भण्डारी समेत रहेका छन् ।
मोरङ जिल्ला भारतसँग खुल्ला सीमानासँग जोडिएकाले आपराधिक गतिविधि बढी हुने जिल्लाको सूचीमा समेत पर्दछ । त्यसैगरी विषेश गरी मधेसी मोर्चाको आन्देलन केन्द्रित नाका रानी समेत मोरङमै पर्दछ । जसका कारण शान्ति सुरक्षा कायम गर्न सिडियोले तत्काल लिने निर्णयमा समेत समस्या देखिने गरेको छ ।
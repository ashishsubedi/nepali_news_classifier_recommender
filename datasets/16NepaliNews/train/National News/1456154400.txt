
﻿काठमाडौं: एनेकपा माओवादीका अध्यक्ष पुष्पकमल दाहालले नयाँशक्ति अभियानका संयोजक बावुराम भट्टराईले राष्ट्रद्रोह गरेको आरोप लगाएका छन् ।
काठमाडौंमा अगुवा कार्यकर्ता भेलालाई सम्बोधन गर्दै उनले नयाँशक्ति अभियानका संयोजक भट्टराईले राष्ट्रद्रोह गरेर जीवनमा कसैले गर्न नसक्ने गल्ती गरेको समेत आरोप लगाए ।
“बाबुरामले धेरै ठुलो गल्ती गर्नुभयो,” भेलालाई सम्बोधन गर्दै उनले भने ।
दाहालले भट्टराईले एमाओवादी छाड्नु भनेको जिन्दगीभर साथ दिने श्रीमतिलाई छाडेर बुढेसकालमा नचिनेकासँग लाग्नेजस्तै भएको बताए ।
“जिन्दगीभरि माओवादी भएर बसेर बुढेसकालमा बैचारिक अपराध गर्नुभयो,”दाहालले भने,“माओवादी पार्टीको सदस्य छाड्नु भनेको जिन्दगीभरि साथ दिने र उहाँलाई त्यति माथी पु¥याउने श्रीमतिसँग सम्बन्ध विच्छेद गरेर को हो को सँग लाग्नुजस्तै हो । जिन्दगीभरि माओवादीमा बसेर अन्तिममा कता लाग्नुभयो ?”
दाहालले पीएचडी गरेका व्यक्तिको वुद्धि नभएको भन्दै भट्टराईलाई व्यंग्य समेत गरे ।
“एकजनाले मसँग भन्नुभयो, यत्रो पढेलेखेका मान्छेले के गरेको ?,”दाहालले कार्यकर्तालाई भने,“ईमान, जमान र नैतिकता हुने मान्छे उहाँको पछि लाग्दैन । नेपाली आत्मा उहाँको पछि लाग्दै लाग्दैन ।”
भट्टराईलाई आफुहरुले नेता बनाएपनि बन्न नसकेको आरोप लगाए ।
“पीएचडी गरेर नेता भएको हैनन्,”दाहालले भने,“हामीले बनाएको हो । त्यत्रो पढेको मान्छेको बुद्धि के भएको हो बुझ्नै सकिएन । आजकल त गोरुको सिँङमा पनि पिएचडी गर्न पाईन्छ । पीएचडी गरेकाको बुद्धि पनि त्यस्तै हुँदो रहेछ ।”
दाहालले अभिनेत्री करिष्मा मानन्धरसँग जोडेर आफुलाई पहिले हेरिएको भएपनि अहिले पुष्टि भएको समेत बताए ।
“मैले करिष्मालाई मन पराउँछ भन्ने मिडियामा आएको थियो,”दाहालले भने,“होईन भन्दा त्यसबेला कसैले पत्याएन । तर अहिले त सबैले देखे उनलाई मन पराउने त बावुराम पो रैछन् । ठट्टामा भनेपनि यो कुरो गहिरो छ है ।”
दाहालले गल्ती भयो भनेर कुनैदिन बावुराम भट्टराई एमाओवादीमा फर्किने बताउँदै नफर्किए नेपाल खतरनाक अबस्थामा पुग्ने चेतावनी दिए ।
“बावुरामजी कुनैदिन गल्ती भयो भनेर फर्किनुहुनेछ,”दाहालले भने,“त्यसबेला उहाँको कुनै ठाउँ हुँदैन । त्यो दिन आएन र उहाँको दिन आयो भने नेपाल खतरनाक अबस्थामा पुग्छ । त्यो आफैं बुझ्नुस् ।”
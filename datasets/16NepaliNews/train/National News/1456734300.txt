
﻿१७ फागुन, काठमाडौं । मलेसियन कम्पनी एक्जिएटाले नेपालमा सञ्चालित टेलिफोन सेवा प्रदायक कम्पनी एनसेल किनबेच हुँदा सरकारलाई राजस्व नआएपछि यो विषयमाथि गंभीर बहस भयो ।
व्यवस्थापिका संसदको विकास समितिले सरकारका सम्बन्धित विभिन्न निकायहरुलाई ‘एनसेलले नेपालमा व्यवसाय गरेर आर्जन गरेको पुँजीगत लाभमा नेपालको कानून बमोजिम नेपालको कराधार भित्र पर्छ कि पर्दैन ?’ भनेर सोध्यो पनि ।
सरकारी निकायहरुले एनसेल किनबेच हुँदा नेपालमै कर लाग्ने जवाफ त पठाए । तर, एनसेलबाट कसरी राजस्व असूल्ने भन्ने बारेमा कुनैपनि निकायले प्रष्टसँग उल्लेख गरेका छैनन् ।
समितिका सभापति रविन्द्र अधिकारीका अनुसार उद्योग विभाग, आन्तरिक राजस्व विभाग, सञ्चार मन्त्रालय, कम्पनी रजिष्ट्रारको कार्यालय, दूरसञ्चार प्राधिकरण कसैले पनि प्रष्ट जवाफ नदिएको बताएका छन् ।
सोमबारको विकास समितिको बैठकमा सरकारी निकायले पठाएको जवाफबारे सांसदहरुबीच छलफल भएको थियो । छलफलका क्रममा बोल्ने अधिकांस सांसदहरुले सरकारी निकायले प्रष्ट जवाफ नदिएको भन्दै सरकारको आलोचना गरे ।
‘कुनैपनि सरकारी निकायले एनसेलबाट कसरी राजस्व असूल गर्ने भन्ने विषयमा प्रष्ट जवाफ दिएका छैनन्,’ सभापति अधिकारीले भने- ‘जसले हामीलाई कानूनको अभाव देखाउँदै एनसेललाई उन्मुक्ति दिने खेल भइरहेको आशंका पैदा भएको छ ।’
मेरो मोवाइलको नाममा नेपालमा सेवा सुरु गरेको यो कम्पनी पछि स्वामित्व परिवर्तन भएर एनसेलमा परिणत भएको हो । ‘यस अवधिमा एनसेल कतिपटक किनबेच भयो र राज्यले कति राजस्व गुमायो भन्ने विषयमा कुनैपनि सरकारी निकायले जवाफ दिन नसक्नु लज्जास्पद कुरा हो,’ उनले भने ।
समितिको प्रश्नमा आन्तरिक राजस्व विभागले एनसेलले नेपालमा व्यवसाय गरी कमाएको पुँजीगत लाभमा नेपालमै कर लाग्ने जवाफ पठाएको छ । तर, कसरी कर असूल्ने भन्ने बारे राष्ट्रिय तथा अन्तराष्ट्रिय कर विज्ञहरु सम्मिलित कमिटि गठन गरी अध्ययन/अनुसन्धान भइरहेको जवाफ पठाएको छ ।
त्यसैगरी, सूचना तथा सञ्चार मन्त्रालयले पनि राष्ट्रिय तथा अन्तराष्ट्रिय विज्ञहरु सम्मिलित कमिटि गठन गरिसकेको र सो कमिटिको प्रतिवेदन नआएकाले अहिले केही भन्न नसक्ने जवाफ पठाएको सभापति अधिकारीले जानकारी दिए ।
‘हाम्रो उद्देश्य भनेको नेपालमा सञ्चालित जुनसुकै स्वदेशी वा विदेशी कम्पनीले व्यवसाय गरी कमाएको लाभमा पुँजीगत लाभकर तिर्नुपर्छ भन्ने हो,’ उनले भने- ‘आजकै मितिमा एनसेलबाट कसरी कर असूली गर्ने भन्ने हाम्रो चासो हो । कानून बनाएर असूली गर्ने सरकारी निकायको जवाफले कतै एनसेलले उन्मुक्ति त पाउँदैन ?’
त्यसैगरी सेयर मुल्यमा फरक फरक दररेट हुन सक्छ कि सक्दैन भन्ने समितिको प्रश्नमा सरकारी निकायहरुले आर्थिक उदारीकरणको नीति अबलम्ब्न गरेको उल्ल्ेख गर्दै कुनैपनि वस्तु वा सेवाको मुल्य बजारले निर्धारण गर्ने जवाफ पठाएका छन् । त्यसैले सरकारले अहिलेकै का कानूनमा रहेर कुनैपनि निजी कम्पनीको सेयर मूल्यमा हस्तक्षेपकारी भूमिका निर्वाह गर्न नसक्ने जवाफ पठाएका छन् ।
एनसेलको राजस्व प्रकरण बुढी मरी भन्नुभन्दा पनि काल पल्क्यो भन्ने विषय हो,’ सभापति अधिकारीले भने- ‘सरकारी निकायबाट आएका धारणा चित्तबुझ्दो जवाफ नआएकाले अन्तरनिकाय समन्वय गरेर फेरि धारणा पेसश गर्न निर्देशन दिएका छौं ।’
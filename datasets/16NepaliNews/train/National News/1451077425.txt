
﻿राजविराज, १० पुस । नेकपा एमालेका भातृ संगठन युवा संघ सप्तरीले शुक्रवार जिल्लाका विभिन्न स्थानमा राखेको भेलालाई आन्दोलनरत मधेसी मोर्चा सप्तरीले अवरोध पु¥याएको छ ।
नेकपा एमालेको पार्टी कार्यालय राजविराज–५ स्थित मदननगरमा भेला बोलाए पनि संघका केन्द्रीय सचिवालय सदस्य निरन्जन झाको राजविराज–२ पडरियास्थितको घरमा कार्यक्रम सिमित भएको हो । यद्यपी अवरोधका बाबजुद पनि संघले आफूहरुको कार्यक्रम सम्पन्न भएको दावी गरेको छ ।
युवा संघ सप्तरीले राजविराज र कठौनामा आयोजित भेलाहरुलाई सम्बोधन गर्न युवा संघका केन्द्रीय नेता पर्शुराम बस्नेत आएका थिए । बस्नेत राजविराज आएपछि मोर्चाले चहलपहल तीब्र पारेका कारणे भेलाहरु हुन सकेन् । प्रहरी श्रोतका अनुसार मोर्चाको अवरोधका कारण भेलामा सहभागी हुन आएका संघ केन्द्रीय नेता बस्नेतसहितका युवा संघका नेताहरु कार्यक्रम नै नगरी प्रहरी स्कर्टिङ्गमै फिर्ता भएका छन् ।
मोर्चा कार्यकर्ताहरुले राजविराजस्थित विभिन्न होटेल र मदननगरस्थित एमाले जिल्ला कार्यालयमा समेत नेता बस्नेतको खोजी गर्न नाराबाजी गर्दै पुगेका थिए । मोर्चाको अवरोधले गर्दा कार्यक्रम हुन नसक्ने र मुठभेडको स्थितिलाई आंकलन गर्दै स्थानीय प्रहरीले बस्नेतलाई शुक्रवार बिहान ११ बजेतिर जिल्लाबाट बाहिर पु¥याइदिएको जनाइएको छ । यसैबीच एमाले भातृ संगठन युवा संघको कार्यक्रम राजविराज र कठौनामा हुन नदिएको मधेसी मोर्चा सप्तरीका संयोजक कपिलदेव यादवले जानकारी दिए ।
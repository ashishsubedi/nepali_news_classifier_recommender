
﻿बिराटनगर । मधेस आन्दोलन निश्कर्षमा नपुगुन्जेल काठमाडौं नजाने अडान लिंदै आएका सदभावना पार्टीका अध्यक्ष राजेन्द्र महतो शुक्रबार साँझ विराटनगरवाट काठमाडौं गएका छन् । साढे पाँच बजेको सौर्य एयरलायन्सको बिमानवाट उनी राजधानी गएका हुन् ।आन्दोलन सुरु भएपछि तराई झरेका उनले विभिन्न जिल्लामा सभाहरूलाई सम्बोधन गर्दा आफु मधेश आन्दोलन निश्कर्षमा नपुगुन्जेल राजधानी नजाने अडान दोहोर्& याउँदै आएका थिए ।

आफ्नो अडानकै कारण गत हप्ता भारतीय प्रधानमन्त्री नरेन्द्र मोदीको बिशेष दुतका रुपमा विदेश सचिव एस जयशंकर आउँदा पनि उनी राजधानी गएनन् ।शुक्रवार सुनसरीको इनरुवामा सभालाई सम्बोधन गरि ४ वजे विराटनगर आइपुगेका महतोले साता अघि प्रहरीको गोली लागि घाइते भएकाहरूको परिवारलाई भेटनुका साथै महाबीर चौकमा आयोजित कोण सभालाई सम्बोधन गरेका थिए । त्यसपछि सिधै उनी बिमानस्थल पुगेका थिए ।

विमानस्थलमा सञ्चारकर्मीसित कुरा गर्दे महतोले आफु विरगन्ज जानका लागि राजधानी जान लागेको बताए । यस अघि वीरगन्जवाट उनी भारतीय वाटो हुँदै गत मंगलवार मोर्चाको बैठकमा सहभागी हुन राजविराज आएका थिए । शुक्रबार राति काठमाडौंमा बस्ने र भोलि बिहान सिमरा हुँदै विरगन्ज जाने उनले बताए । मोर्चाले भन्सार केन्द्रित आन्दोलन सुरु गरेको र आफनो पार्टीको भागमा वीरगन्ज नाका संयोजक गर्ने जिम्मा आएकाले हतारिएर विरगन्ज जान लागेको उनले बताए ।

बिमानस्थलमा सञ्चारकर्मीसित कुरा गर्दे महतोले अबको वार्ता सिंहदरबार, भारतीय दुतावास वा काठमाडौं कहि नभएर मधेशकै धर्तीमा हुने बताए । उनले ४० दिन सम्म मधेसमा आन्दोलन हुँदा सरकारले कुनै ध्यान नदिएकाले काठमाण्डौको दानापानी बन्द गर्ने हिसावले भन्सार राजमार्ग केन्द्रित आन्दोलन थालेको बताए ।उनले मोर्चाको शान्तिपूर्ण आन्दोलनमा भारत सहित बिदेशी राष्ट्रहरूले समर्थन गरेको बताए ।

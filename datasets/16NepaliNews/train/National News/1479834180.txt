
﻿
७ मंसिर, ताप्लेजुङ । प्रधानमन्त्री प्रचण्डले संविधानप्रति असन्तुष्टि राख्ने दल र प्रतिपक्षीसमेतलाई साथमा लिएर तीनै तहको निर्वाचन सम्पन्न गर्ने बताएका छन् ।
ताप्लेजुङमा आजबाट सुरु भएको कञ्चनजंघा हिरक महोत्सवको उदघाटन समारोहलाई सम्बोधन गर्दै प्रधानमन्त्रीले भने, ‘अहिलेको चुनौति भनेको नै संविधान कार्यन्वयन हो, त्यसैले यसलाई सम्पन्न गर्न सबै दललाई एक ठाउँमा ल्याउन मेरो प्रयास जारी छ ।’
संविधानप्रति असन्तुष्ट दलहरुको मागलाई औचित्यपूर्ण तरवमा संवोधन गर्ने र प्रतिपक्षी दलसँग पनि सहकार्य गर्दै संविधान कार्यन्वयन गर्ने सरकारको लक्ष्य रहेकाले यो चुनौतिको घडिमा सबै दल एक ठाउँमा आउनेमा आफु आशावादी रहेको प्रधानमन्त्रीको भनाई छ ।
महाविनाशकारी भूकम्प गएको समयमा सत्तापक्ष र प्रतिपक्ष नभनि सबैले संकटको सामना गरेको र अहिलेको अवस्थामा पनि त्यस्तै सहकार्यको जरुरी रहेको उनले बताए ।
एक फरक प्रसंगमा बोल्दै प्रधानमन्त्रीले ताप्लेजुङको ओलाङ्चुङगोला हुँदै चीनको तिब्बत जोड्ने सडक खोल्न कुटनीतिक पहल गर्ने बताए ।
आजै प्रधानमन्त्री प्रचण्डले ताप्लेजुङका अग्निपीडितहरुलाई पनि भेटे । उनले तत्काल राहतका लागि केन्द्रमा सिफारिस गर्न प्रमुख जिल्ला अधिकारीलाई निर्देशन दिएको जानकारी गराए ।
प्रधानमन्त्री पाथिभराको दर्शन गरी आजै काठमाडौं फर्किएका छन् ।
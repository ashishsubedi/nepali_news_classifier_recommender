
﻿काठमाडौं । व्यवस्थापिका संसदको बैठक वैशाख २१ गते मंगलबार बोलाउन संसद सचिवालयले प्रस्ताव गरेको छ ।
संसद सचिवालयले राष्ट्रपति कार्यालयमा सोमबार पठाएको पत्रमा संसदको बजेट अधिवेशन वैशाख २१ गते मंगलबार दिउसो चार बजे बोलाउन प्रस्ताव गरिएको छ ।
मन्त्रिपरिषदको सिफारिसमा राष्ट्रपतिले संसद बोलाउने संवैधानिक व्यवस्था भए पनि संसदले पनि सरकारसँगको छलफलपछि बैठक बोलाउने मिति तय गर्दै राष्ट्रपति कार्यालयलाई जानकारी गराइएको सभामुख ओनसरी घर्तीले जानकारी दिइन् ।
“२१ गते मंगलबार संसदको बैठक बोलाउन भन्दै राष्ट्रपतिकोमा पत्र पठाइएको छ,” सभामुखले भनिन्,“पत्र सरकारको तर्फबाट पनि जान्छ । हामीले जानकारी मात्र गराएका हौं ।”
संसदको बैठकमा प्रि–बजेट छलफल हुनेछ भने संसदको नियामावली पनि पारित प्राथमिकतामा राखिएको छ ।
२०७२ साल असोज १५ गते शुक्रबार सुरू भएको संसदको बैठक १ सय ३९ दिन चालु अवस्थामा रहेर फागुन ५ गते सकिएको थियो ।
प्रधानमन्त्रीको निर्वाचन, नियमावली मस्यौदा समितिको गठनलगायतका महत्वपूर्ण काम अघिल्लो बैठकले गरेको थियो ।
जेठ १५ गते बजेट ल्याउनैपर्ने संवैधानिक व्यवस्था भएकाले पनि प्रि–बजेट छलफलमा ढिलो भएको भन्दै विपक्षी दल कांगे्रेसले छिटो संसदको बैठक बोलाउन माग गर्दै आएको थियो ।
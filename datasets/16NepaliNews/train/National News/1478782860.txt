
﻿ 

२५ कात्तिक, काठमाडौं । नेपालको एकमात्र पुरानो अस्पताल हो वीर अस्पताल । अनेक बेथिति विसंगतिकाबीच अगाडि बढिरहेको वीर अस्पताल बिगत दुई वर्षदेखि आर्थिक, भौतिक हिसावले समेत निकै अगाडि बढिरहेको छ । तर, यसप्रति न त सर्बसाधारण जानकार छन् न त वीरअस्पतालको सेवाप्रति विश्वस्त छन् । नेपालकै जेठो, सस्तो र सुविधा सम्पन्न वीर अस्पतालको गुमेको साख फर्काउनु निकै चुनौतिपूर्ण छ ।
वीर अस्पताल सञ्चालनको दुई वर्षे कार्यकालको जिम्मा पाएर निर्देशक पदमा नियुक्त प्रा.डा. भुपेन्द्र बस्नेतले आफ्नो दुई वर्षे कार्यकाल फलदायी र उपलब्धीमुलक बनाउन सुरुवातदेखि नै लागेको बताए । निर्देशक बस्नेतले भने, ‘वीर अस्पताल आम नेपाली जनताको अस्पताल हो । आम नेपाली जनताको आशा र भरोसाको केन्द्र भनेको वीर अस्पताल मात्रै हो । पूर्व मेचिदेखि पश्चिम महाकालीसम्मका मानिसहरु आफ्नो स्वास्थ्य उपचार कहीँ नभएपनि वीर अस्पतालमा हुन्छ भन्ने आशा र बिश्वास लिएर आएका हुन्छन् । आशालाई जिवित बनाउन हामी लागेका छौं ।’
वीर अस्पतालको नयाँ एमआरई मेसिन
वीर अस्पताल नेपालको इतिहासमा सबैभन्दा पुरानो अस्पताल हो । जसले १२७ बसन्त पूरा गरिसकेको छ । यति पुरानो इतिहास भएको अस्पताल भएता पनि यसको गति भने त्यति प्रभावकारी हुन सकेको छैन । विश्वका अन्य अस्पतालको तुलनामा वीर अस्पतालले प्रगति गर्न सकेको देखिँदैन । अन्य मुलुकमा २० देखि ३० वर्षको अन्तरालमा अस्पतालले ठूलै फड्को मारिसकेको हुन्छ । ति अस्पतालहरुले सेवा सुविधा बढाएका हुन्छन् । भौतिक पुर्वाधारहरुको व्यापक मात्रामा बिकास र विस्तार गरेका हुन्छन् । पर्याप्त मात्रामा मानव स्रोतको उपयोग गरेका छन् । तर वास्तममा वीर अस्पतालमा त्यस्तो हुन सकिरहेको छैन ।
आखिर किन त ? निर्देशक बस्नेत भन्छन्, ‘अस्पतालले भैरहेको जनसंख्याको अनुपातमा आवश्यक मात्रामा भौतिक संरचनाको निर्माण गर्दै जानुपर्छ । संसारमा विकास भैरहेको प्रविधि र विज्ञतालाई हेरेर सोहिअनुसार चिकित्सा क्षेत्रमा नयाँ-नयाँ प्रविधि भित्राउन सक्नुपर्दछ । तर वीर अस्पतालमा न आधुनिक रुपमा भौतिक संरचनाहरुको विकास भएको छ न त संसारमा विकास भैरहेका प्रविधि र विज्ञताहरुलाई भित्राउन सकिएको छ । यसैको कारणले वीर हस्पिटलले विश्वका अन्य हस्पिटलले जस्तो फड्को मार्न नसकेको हो ।’
कमजोर नीति जिम्मेवार
उनका अनुसार पछिल्लो समय स्थापना भएको चिकित्सा विज्ञान राष्ट्रिय प्रतिष्ठान (न्याम्स)को स्थापना पछि वीर अस्पतालले विज्ञता थप्ने काममा निकै ठूलो फड्को मारेको छ । यसले वीर अस्पताल मात्रै हैन देशैभरी रहेका अस्पतालरुमा विशेषज्ञ उत्पादन गर्ने काममा महत्वपुर्ण योगदान गरेको छ । विशेषज्ञदेखि सुपर स्पेसालीटी, डिएम, एमसीएचसम्मको तालीम दिएर ठूलो जनशक्ति उत्पादन गरेको छ । तर यसको अनुपातमा अस्पतालहरुको भौतिक संरचना बढ्न सकेको अवस्था छैन । त्यसो हुनुमा कमजोर नीतिलाई जिम्मेवार देख्छन् निर्देशक बस्नेत ।
‘हामीले विज्ञता थप्ने कुरामा जोड दिए पनि आवश्यकता अनुसारको विज्ञता उत्पादन गर्न सकिरहेका छैनौं । हाम्रो कमजोर नीतिका कारण यस्तो समस्या पैदा भएको हो,’ बस्नेतले थपे ‘हामीले विज्ञताकै लागि केहि सुपर स्पेसालीटीको तालीमहरु सुरु गर्‍यौं तर केही सुरु भए, केहि बन्द भए । त्यसको एकमात्रै कारण भनेको नीतिगत कमजोरी नै हो ।’
हाम्रो देशमा छातीको समस्या भएका दमका विरामी पछिल्लो समय बढ्दै गएको अवस्था छ । त्यहि अनुपातमा विशेषज्ञ चिकित्सक उत्पादन भइरहेका छैनन् । यो नै वीर अस्पतालको दुर्भाग्य हो । शिक्षकको अभावका कारण विशेषज्ञ चिकित्सक उत्पादन हुन नसकेको निष्कर्षमा पुगेको वीर अस्पतालले अब नयाँ ढंगले अघि बढ्ने सोच बनाएको छ ।
‘यो एकेडेमिक भन्दा पनि न्याम्सको विषय हो, तर यसलाई एकेडेमिक र न्याम्स नभनि समग्र वीर अस्पतालको बिकास र विस्तारलाई अगाडि बढाउन एक भएर सोच्नुपर्ने बेला आएको छ,’ निर्देशक बस्नेत भन्छन्, ‘बिषेशज्ञ चिकित्सक उत्पादन गर्न सुरु गरेको तालिम केहि नीतिगत समस्याले गर्दा केहि समय चलेर बन्द भएको अवस्था थियो । अब यसलाई निरन्तरता दिनुपर्ने छ । चाँडै हामी यस विषयमा टुङ्गोमा पुग्ने छौं ।’
दुई वर्षे योजना
निर्देशक बस्नेतले आफ्नो दुई वर्षे कार्ययोजनामा केहि बिषय प्राथमिकताका साथ राखेको सुनाए । पहिलो त वीर अस्पताललाई कसरी गरिव, विपन्न तथा पिछडा वर्गको अस्पताल बनाउन सकिन्छ भन्ने उनको पहिलो एजेण्डा हो ।
‘धेरै मानिसहरु वीर अस्पतालमा गएर टिकटको लाइनमा घण्टौं बस्नुपर्ने, समयमा चिकित्सकहरु नभेटिने, समयमा रिपोर्ट नआउने, समयमा अप्रेशनको टाइम नमिल्ने जस्ता समस्याले विरामी र तिनीहरुका आफन्त हैरान छन् । हेर्दा सामान्य लागे पनि यी विषयहरु जनताको स्वास्थ्यमा गम्भीर रुपले जोडिएका छन् । यिनीहरुको आधारभूत सुधार नै मेरो पहिलो कदम हुनेछ,’ बस्नेत भन्छन् ।
उनले भिड नियन्त्रण र सेवा व्यवस्थित बनाउन केहि दिनमै टोकनको व्यवस्था हुने पनि बताए । उनले भने, ‘त्यसका लागि प्रतिक्षालयको व्यवस्थापन भैरहेको छ । सेवालाई प्रभावकारी र विश्वसनीय बनाउन तत्काल रिपोर्ट दिने व्यवस्था गर्ने, ढिलोमा पनि ३ दिन भित्र बिरामीका सबै किसिमका रिपोर्ट दिने व्यवस्थाको कार्यान्वयनका लागि सम्पूर्ण तयारी भैरहेको छ ।’
वीर अस्पतालको भौतिक संरचना तीन चरणमा पूरा गर्ने लक्ष्य राखेको उनले बताए । ‘तत्कालीन, मध्यकालीन र दीर्घकालीन रुपमा पूर्वाधारहरुको निर्माण र सुधार हुनेछ । बिरामी उपचारका लागि अस्पताल आउनासाथ उसले घण्टौं समय टिकट र चिकित्सककालागि कुर्नु नपरोस् । अस्पताल जाँदा बाटोमा फोहोर नहोस्, अस्पताल परिसरभित्र सफा र सुघ्घर होस् यी तत्काल विरामीहरुले पाउने सेवा सुविधा हुन् । यसका लागि सबैखाले कामहरु भैरहेका छन्,’ निर्देशक बस्नेत भन्छन् ।
भक्तपुरको दुवाकोटमा बनाउने भनिएको वीर अस्पतालको नयाँ भवन
पहिलो भनेको भौतिक पूर्वाधार र मानव संसाधन हो । भौतिक पूर्वाधारको अवस्थालाई हेर्ने हो भने अहिले सञ्चालनमा रहेको ओपीडी भवन ३८ वर्ष पुरानो भैसकेको छ । पछाडि भर्ना हुने वार्ड त ८० वर्ष पुरानो भैसकेको छ । ती भवन अहिलेका मानिसको अपेक्षा अनुसार र हालको प्रविधि मैत्री छैनन् । त्यसलाई जति नै फुलबुट्टा भरेपनि अहिलेका मानिसले खोजेको जस्तो सुविधा सम्पन्न हुनै सक्दैन । त्यसलाई परिवर्तन गर्न र अत्याधुनिक प्रविधिमैत्री भौतिक संरचनाको निर्माण गर्न न्याम्सले विषेश गुरुयोजना अगाडि सारीसकेको निर्देशक बस्नेत बताउँछन् ।
‘७५० वेडको सुविधा सम्पन्न अस्पतालको परिकल्पना गरेर यसै वर्षबाट निर्माण सुरु हुने अवस्थामा गएको छ । अर्को विषय भनेको वीर अस्पतालले यसै वर्ष नेपाल सरकारबाट पाएको जग्गामा त्यहाँ भएका नयाँ सुविधाहरुको विकास गर्नेदेखि क्वाटरहरुसहितको अस्पताल भवन बनाउनेसम्मको योजना रहेको छ । त्यसले पनि भौतिक पूर्वाधारको बिकासमा महत्वपूर्ण भूमिका खेल्छ, बस्नेत भन्छन् ।
जनशक्ति अभाव
उनका अनुसार अर्को तत्कालको आवश्यक बिषय भनेको जनशक्ति हो । वीर अस्पतालमा २०३२ सालमा स्वीकृत भएको नर्सिङको मुख्य दरबन्दी अहिले पनि यथावत नै छ । डाक्टरहरुको अवस्था पनि उस्तै छ । इन्डोक्राइमको सेवा दिइरहे पनि इन्डोक्राइमको कही दरबन्दी नै छैन् । त्यसैगरी लिभरको सेवा दिएको २५ वर्ष भइसके पनि लिभर बिज्ञको दरबन्दी नेपालमा कहिँ छैन । अर्को अंकोलोजीमा सेवा दिएको पनि २५ वर्ष भएको छ । पछिल्लो ६ वर्षको अन्तरालमा क्यान्सर रोगीहरुको संख्या धेरै माथी पुगेको छ । त्यसको अनुपातको विषेशज्ञ चिकित्सकको दरबन्दी जति बढ्नु पर्ने हो त्यति बढेको छैन । मानव जनशक्ति पनि अभिन्न अंग भएका कारण यसको व्यवस्था गर्ने योजना रहेको निर्देशक बस्नेत सुनाउँछन् । जनशक्तिको तत्कालै व्यवस्था गरिदिन स्वास्थ्य मन्त्रालयमा आफूले कुरा राखिसकेको उनी बताउँछन् ।
प्रा.डा. भुपेन्द्र बस्नेत, निर्देशक, वीर अस्पताल
निर्देशक बस्नेतले वीर अस्पतालमा २४ सै घण्टा डाक्टरहरु उपलब्ध हुने अवस्थाको सिर्जना गर्न पनि आफू निरन्तर लागिरहेको बताए । ‘वीर अस्पतालमा बेथितिहरु नभएका होइनन् यदाकदा वीर अस्पतालसँग जोडिएर चिकित्सकीय सेवादेखि लिएर अस्पताल बाहिर काम गर्ने विषयलाई लिएर हामीले बदनामी खेप्नुपरेको छ । त्यसलाई पनि के गर्दा व्यवस्थीत हुन्छ मेरो ध्यान गम्भीर रुपमा जोडिएको छ,’ बस्नेत भन्छन् ।
निर्देशक बस्नेतका अनुसार वीर अस्पतालको सेवा र सुविधा चुस्त बनाएपछि यसको नाफालाई बृद्धि गरेर आगामी वर्षमा २७ करोड पुर्‍याउने लक्ष्य राखिएको छ । १२७ वर्षको दौरानमा नाफामा पुग्न नसकेको वीर अस्पतालले गत वर्ष २४ करोड मुनाफा गरेको थियो । आगामी वर्ष २७ करोड मुनाफा आर्जन कसरी गर्ने भन्ने चुनौति बीर अस्पताललाई छ ।
‘हामीले सेवा चुस्त दुरुस्त बनाएर रिपोर्टहरु तत्काल दिने व्यवस्था गर्छौं,’ उनले भने ‘हामीसँग भएका सिटिस्क्यान, एमआरआई, न्युक्लीयरईमेजिङ, मेमोग्राम छ । हामीले सेवाहरु अझै थप्दै गएका छौं । यी सबै सेवाहरुको अधिकतम उपयोग गरेर सेवा दिन सकियो भने लक्ष्यमा अवस्य नै पुग्ने छौं ।’
मानिसको हेराइ परिवर्तन गर्नुपर्ने चुनौति 
वीर अस्पतालप्रतिको मानिसको हेराइलाई परिवर्तन गर्नुपर्ने चुनौति रहेको निर्देशक भुपेन्द्र बस्नेत बताउँछन् । त्यसको परिवर्तनका लागि आफूहरु बिभिन्न अध्ययन तथा परामर्शमा लागेको उनले जानकारी दिए । ‘आकर्षक भएको ठाउँमा मानिसको आगमन बढी हुने गर्छ । त्यस्तो के गर्दा राम्रो होला भन्नेमा हामी लागेका छौं । हामीले वीर अस्पताल सुधारका लागि सबै बिभाग युनीटहरुसँग नियमित छलफल गरिरहेका छौं,’ बस्नेत सुनाउँछन् ।
बस्नेतले भने, ‘कर्मचारीहरुले बिरामीहरुसँग कस्तो व्यवहार गर्ने, कसरी बोल्ने जस्ता शिष्टाचारका विषयमा पनि हामी छलफलमा छौं । सरकारी अस्पतालमा थुप्रै कुराहरु हुन्छन् विज्ञापन भएको हुँदैन । वीर अस्पतालमा सिटिस्क्यान छ बाहिरका मानिस थाहा नभएर सेवा लिन आउँदैनन् । अस्पतालमा मेमोग्राम छ, इयरसीपीको सेवा छ तर धेरै मानिस यसबारे बेखबर छन् । हामीले वीर अस्पतालमा के-के कुराहरु छन् । कस्ता-कस्ता सेवा छन् भनेर आम मानिस समक्ष पुर्‍याउनुपर्ने छ ।’
-अर्जुन अधिकारीबाट

﻿काठमाडौं । बहुप्रतिक्षित पोखरा अन्तर्राष्ट्रिय विमानस्थल निर्माण कार्यको शिलन्यास बुधबार भएको छ । प्रधानमन्त्री केपी शर्मा ओलीले बुधबार निर्माण कार्यको शिलान्यास गरेसंगै करिब ४५ बर्षअघिको योजनाले औपचारिकता पनि पाएको छ । पोखरामा आयोजित एक भब्य कार्यक्रमका बीच प्रधानमन्त्री ओलीले विमानस्थल निर्माणको शिलान्यास गरे ।
पोखरामा अन्तर्राष्ट्रिय विमानस्थल निर्माणका लागि करिब ४० वर्षअघि जग्गा अधिग्रहण गरिएको थियो । त्यतिबेला अधिग्रहण गरिएको ३ हजार १ सय ६ रोपनीले नपुगेपछि थप ६ सय २९ रोपनी जग्गा सरकारले लिएको छ । यसमध्ये ९० प्रतिशतको मुआब्जा वितरण भइसकेको जानकारी विमानस्थल आयोजनाले दिएको छ ।
प्रधानमन्त्री केपी ओलीको चीन भ्रमणका क्रममा चिनियाँ समकक्षी ली ख छयाङबीच सो विमानस्थल निर्माणका लागि ऋण सम्झौता भएको थियो । चीनले यो विमानस्थलका लागि सहुलितपूर्ण ऋण दिँदैछ ।
बिमानस्थल निर्माणको जिम्मा चिनीया ठेकेदार कम्पनी सीएएमसी इन्जिनियरिङ कम्पनीले पाएको छ । नेपाल नागरिक उड्डयन प्राधिकरणका अनुसार विमानस्थलको निर्माण लागत रू. २१ अर्ब ४७ करोड ९० लाख ( २१ करोड ७० लाख डलर) रहेको । इपीसी मोडेलमा निर्माण हुने विमानस्थल निर्माण शुरु भएको ४ वर्ष्भित्रमा पूरा हुने जनाएको छ ।
विमानस्थल निर्माणपछि बोइङ ७५७, एयरबस ३२० लगायत जहाज पोखरामा अवतरण हुन सक्नेछन् ।
तस्बिरः प्रधानमन्त्रीको ट्विटर ह्याण्डल
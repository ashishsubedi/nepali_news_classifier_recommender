
﻿३० असोज, काठमाडौं । भारतको गोवामा प्रधानमन्त्री प्रचण्डले गरेको भनिएको सी जिनपिङ र नरेन्द्र मोदीसँगको ‘त्रिपक्षीय कुराकानी’ लाई प्रचण्डपुत्र प्रकाश दाहालको फेसबुक स्टाटसले विवादमा तानेको छ ।
प्रचण्डपुत्रको फेसबुक स्टाटसलाई लिएर आइतबार साँझ भारतीय विदेश मन्त्रालयले मुख खोलेको छ । र, नेपालका परराष्ट्रमन्त्रीले पनि प्रधानमन्त्री प्रचण्डको सचिवालयले भन्दा भिन्नैखालको अभिव्यक्ति दिएको छ ।

कतिपय नेपाली विश्लेषकहरुले हतार-हतार त्यो त्रिपक्षीय तर, अनौपचारिक कुराकानीलाई राजनीतिक उपलब्धिका रुपमा भन्दा पनि नरेन्द्र मोदीले गरेको ‘हस्तक्षेप’का रुपमा अपव्याख्या गर्न भ्याए, जुन अर्को बालसुलभ प्रतिक्रिया थियो । केहीले चाँहि यसलाई महान उपलब्धी भन्दै प्रशंसा गर्नसमेत भ्याए, जुन वास्तविकतामा प्रचण्डपुत्रले गरेको एउटा फण्डाबाजीमात्रै रहेछ ।
के प्रधानमन्त्रीपुत्र प्रकाशले फेसबुकमा लेखेजस्तै सी जिनपिङ र प्रचण्डवीच ‘वन टु वन’ कुराकानी भइरहेका बेला नरेन्द्र मोदी संयोगवश त्यहाँ प्रवेश गरेका हुन् ?
भारत र चीनका सरकार प्रमुखसँग नेपालका प्रधानमन्त्रीले कुराकानी गर्नु र नेपालको सन्तुलित छिमेक-नीतिबारे उनीहरुलाई एकै ठाउँमा राखेर बताउन पाउनु एउटा ऐतिहासिक अवसर निश्चय नै हो । तर, आइतबार जुन तस्वीर बाहिर ल्याइयो, त्यसको वास्तविकता त्यति गहिरो रहेनछ ।
नेपाललाई हेर्ने मामिलामा दुई देशवीचको असमझदारीलाई चिर्नका लागि यस्ता अनौपचारिक ‘साइड टक’हरुले भविश्यमा सकारात्मक भूमिका खेल्न सक्छन् । फण्डाबाजी नगरिएको भए नेपालका प्रधानमन्त्रीको गोवा भ्रमणको यो नै एउटा मात्रै उपलब्धि मान्न पनि सकिन्थ्यो । तर, यसलाई प्रचण्डको सचिवालयले गरेको बालशुलभ गल्तीले यति हल्का बनाइदियो कि ‘त्रिपक्षीय छलफल’ भनिएकै दिन भारतीय विदेश मन्त्रालयले ‘यो त्रिपक्षीय छलफल हैन है’ भनेर मुखै फोर्नुपर्ने अवस्था आयो । नेपालको परराष्ट्र मन्त्रालयले पनि हाँमा हाँ मिलाएर प्रचण्डकै खण्डन गर्नुपर्ने ठाउँमा पुग्यो ।
प्रकाश दाहालको फेसबुक प्रकरणले गर्दा यो त्रिपक्षीय भेट (जम्काभेट) लाई नेपालले दुई ठूला छिमेकीवीच राखेको ‘त्रिदेशीय रणनीतिक साझेदारी’को प्रस्तावको विषयभन्दा पनि अर्कैतर्फ विषयान्तर गरिदियो ।
के प्रधानमन्त्रीपुत्र प्रकाशले फेसबुकमा लेखेजस्तै सी जिनपिङ र प्रचण्डवीच ‘वन टु वन’ कुराकानी भइरहेका बेला नरेन्द्र मोदी संयोगवश त्यहाँ प्रवेश गरेका हुन् ? यस विषयमा नेपाल सरकारले खण्डनकै शैलीमा स्पष्ट पारिसकेको छ । भारतीय विदेश मन्त्रालय पनि यसबारे आइतबार साँझ नै बोलिसकेको छ ।
प्रधानमन्त्रीको सचिवालयको आधिकारिक इमेल र वेबसाइटमा यसलाई ‘त्रिपक्षीय वार्ता’ भनिएको छ, मोदी संयोगवश त्यहाँ प्रवेश गरेको भनिएको छैन । र, त्यहाँ प्रधानमन्त्री प्रचण्डले समेत यो भेटलाई गर्वका साथ ऐतिहासिक कोशेढुंगाको उदाहरण दिएका छन् । । -यस्तो थियो प्रचण्डको दाबी-
२. प्रचण्ड प्रधानमन्त्री हुन् कि प्रकाश ?
नेपालका प्रधानमन्त्री प्रचण्डको सचिवालय कतिसम्म अव्यवस्थित, गैरजिम्मेवार एवं झूर छ भन्ने कुराको उदाहरण यो तलको अर्को तस्वीरले पनि झल्काउँछ ।

यो तस्वीर प्रधानमन्त्री प्रचण्डले चिनियाँ राष्ट्रपति सी जिनपिङलाई भेटिसकेपछि नेपालका मिडियाहरुमा समाचारसहित प्रेसित गरिएको हो ।
सी जिनपिङसँग प्रचण्डले हात मिलाएको तस्वीरसँगै एट्याच गरेर पठाइएको यो तस्वीरमा प्रधानमन्त्री प्रचण्डलाई भन्दा छोरा प्रकाश दाहाललाई ‘फोकस’ गरिएको छ ।
प्रचण्डलाईभन्दा प्रकाश दाहाललाई फोकस गरेको तस्वीर मिडियामा पठाउने व्यक्ति मनहरि तिम्सिना हुन् । प्रधानमन्त्रीको गोवा भ्रमणमा प्रधानमन्त्री कार्यालयका व्यवसायिक फोटोग्राफर दिनेश श्रेष्ठलाई लगिएको छैन । कस्तो फोटो मिडियामा पठाउने भन्ने पनि मनहरी र प्रकाश दाहालले नै सल्लाह गरेर पठाएका हुन् । तर, यो तस्वीर सामान्य विषय नभएर राष्ट्रमाथि गरिएको मजाकजस्तै देखिन पुगेको छ ।
गोवा भ्रमणमा प्रधानमन्त्रीका प्रेस सल्लाहकार गोविन्द आचार्यलाई पनि लगिएन । परराष्ट्र सल्लाहकार डा. ऋषि अधिकारीको नाम अन्तिम समयमा काटेर प्रचण्डका निजी चिकित्सक युवराज शर्मालाई भ्रमण दलमा सहभागी गराइयो । र, यसैको परिणामस्वरुप त्रिदेशका नेताहरुको ऐतिहासिक तर अनौपचारिक छलफललाई मजाकमा परिणत गरिदिने काम प्रचण्डकै सचिवालयबाट, अझै उनकै छोराबाट भयो ।
३. सीता दाहालको झोला

प्रधानमन्त्री प्रचण्ड, चिनियाँ राष्ट्रपति सी जिनपिङ र भारतीय प्रधानमन्त्री नरेन्द्र मोदीवीच भएको भनिएको त्रिपक्षीय अनौपचारिक छलफलमा प्रचण्डपत्नी सीता दाहाल पनि उपस्थित भएकी हुन् त ? तस्वीरमा उनी पनि देखिन्छन् ।
सीताको यो उपस्थिति आफैंमा अस्वाभाविक देखिन्छ । तर, त्योभन्दा अस्वाभाविक अर्को के छ भने राष्ट्र प्रमुख अगाडिको टेबुलमा सीताले आफ्नो झोला राखेकी छिन् ।
यो त्रिपक्षीय वार्ता नै थियो भने प्रचण्डको सचिवालयले तस्वीर लिने बेलामा सीतालाई छेउतिर राखेर लिन सक्थ्यो । या त प्रचण्ड आफैंले तीन नेतावीच एकसाथ तस्वीर खिच्ने आग्रह गर्न सक्थे । वा झोलाको व्यवस्थापन गरेरमात्रै तस्वीर लिनस किन्थ्यो ।
अझै राम्रो त के हुन्थ्यो भने सीता दाहालको ठाउँमा प्रधानमन्त्रीले आफ्नो प्रेस सल्लाहकारलाई गोवा लगेको भए हुन्थ्यो । तर, वास्तविकता त के थियो भने तीन नेतावीचको यो अति नै अनौपचारिक भेट ‘लिडर लाउञ्ज’मा भएको थियो । त्यस्तो प्रतिक्षालयमा बसेका बेला सीता दाहालको झोला टेबुलमा हुनु अन्यथा विषय मान्नुपर्ने होइन ।
तर, त्यहाँ सीता वा अरु कोही भएको भए पनि त्यस्तो तस्वीर सार्वजनिक गर्ने कि नगर्ने भन्ने विषय प्रकाश दाहालको तजविजीको बिषय थिएन र होइन । यो त राष्ट्रको सम्वेदनशीलतासित जोडिएको विषय हो । यो तस्वीर दशैंमा खिचिएको पारिवारिक जमघटको जस्तो होइन, ताकि कसैले मोबाइलले खिचोस् र फ्याट्ट फेसबुकमा अपलोड गरिहालोस् ।
माथिका यी भूलहरु झट्ट हेर्दा सामान्य जस्तै लागे पनि नेपाली नेता र उनीहरुको सचिवालयले अन्तरराष्ट्रिय मञ्चहरुमा टीठलाग्दो व्यवहार देखाएको यसबाट पुष्टि हुन्छ । र, यस्तो व्यवहारले राष्ट्रको इज्जत र प्रतिष्ठामाथि नै आँच आउन सक्छ । कूटनीतिक मामिलामा यस्ता कुराहरुले दूरगामी असर पारिदिन सक्छन् ।
समुन्द्र किनारमा घुमघाम गर्दै प्रधानमन्त्री प्रचण्ड र भारतका लागि नेपाली कार्यबाहक राजदूत
अझ, त्रिदेशीय रणनीतिक साझेदारीको प्रस्ताव राखेको भनिरहेका प्रधानमन्त्रीबाटै चीन र नेपालका सरकार प्रमुखवीच छलफल हुँदा मोदी अकस्मात छिरेको सन्देश प्रवाह गर्नु गम्भीर विषय हो ।
अझ ‘वेटिङ रुप’ मा भएको जमघटलाई प्रधानमन्त्री प्रचण्डको सचिवालयले जसरी प्रोजेक्ट गर्न खोज्यो, त्यो अर्को वालरोग ठहरिएन र ? अनि मोदी पहिल्यै बसिरहेको लाउञ्जमा उनी अकस्मात छिरे भनेर प्रचार गरिनुले प्रचण्डको सचिवालयको सांस्कृतिक धरातल कस्तो देखिएला ? यो प्रश्न अझै बाँकी छ ।
त्रिपक्षीय भेटको प्रश्नचाँहि नेपाल र भारतका दुबै विदेश मन्त्रालयले हल गरिसकेका छन् ।
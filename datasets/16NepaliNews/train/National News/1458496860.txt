
﻿७ चैत, काठमाडौं । एकीकृत नेकपा माओवादीका अध्यक्ष प्रचण्डले एक वर्षभित्र पार्टीको महाधिवेशन गर्न प्रस्ताव गरेका छन् । साथै केन्द्रीय समितिमा रिक्त पदहरु पूर्तिका लागि वर्षमान पुनको संयोजकत्वमा कार्यदल बनाउने प्रचण्डको प्रस्ताव छ ।
एमाओवादी मुख्यालयमा पेरिसडाँडामा आइतबार बसेको केन्द्रीय समितिको बैठकमा प्रचण्डले अर्को वर्षको चैत मसान्तभित्र महाधिवेशन गर्न प्रस्ताव गगरेका हुन् ।
प्रचण्डले अर्को चैत मसान्तभित्र केन्द्रीय महाधिवेशन गर्ने कार्यतालिका प्रचण्डले पेश गरेको पार्टीका प्रवक्ता दीनानाथ शर्माले जानकारी दिए ।
शर्माका अनुसार प्रचण्डले देशभरिका सबै गाविस र नगरपालिकाको वडा तहमा आगामी जेठ १ गतेदेखि ७ गतेसम्म भेला सम्पन्न गर्ने प्रस्ताव पेश गरेका छन् ।
त्यसैगरी जेठ १० देखि २० गतेसम्म गाउँपालिका र नगरपालिकाको सम्मेलन हुनेछ । असार मसान्तसम्म जिल्लासम्मेलनहरु हुनेछन् ।
त्यसैगरी भदौ मसान्तसम्म प्रदेश तहको भेला सम्पन्न गर्ने प्रचण्डको प्रस्ताव छ ।
जेठमा वडास्तरको भेला बोलाउनुपूर्व सदस्यता वितरण र नवीकरणका लागि वैशाख मसान्तसम्मको समय प्रस्ताव गरिएको छ ।
नयाँशक्तिको ठाउँमा पदपूर्तिका लागि कार्यदल
यसैवीच एमाओवादीले डा. बाबुराम भट्टराईलगायत नयाँशक्तिमा लागेका दुई दर्जनभन्दा बढी केन्द्रीय सदस्यहरुको ठाउँमा पदपूर्तिका लागि गहकार्य गर्न सचिव वर्षमान पुनको संयोजकत्वमा कार्यदल गठन गर्ने प्रस्ताव गरेका छन् ।
कार्यदलले एक महिनाभित्र दिने सुझावसहितको प्रतिवेदनका आधारमा केन्द्रीय समितिलाई पूर्णता दिने प्रचण्डको प्रस्ताव छ । तर, प्रचण्डले पूर्वसभासद धर्मशीला चापागाईं र एकसाता पहिले राष्ट्रिय जनमोर्चाको उपाध्यक्ष पद त्यागेर एमाओवादी प्रवेश गरेका वीरबहादुर गोलेलाई भने यही बैठकबाट केन्द्रीय समितिमा मनोनयन गर्ने प्रस्ताव राखेका छन् ।
अध्यक्ष दाहालले राखेको प्रस्तावमाथि आइतबार केही केन्द्रीय सदस्यहरुले आफ्नो धारणा राखेका छन् ।

﻿मन्त्रालयको वेवसाइटमा बिहीबार उल्लेखित विवरण
३१ असार, काठमाडौं । जवाफदेही प्रशासनमा गल्ती भए सच्याएर अघि बढ्ने अभ्यास हुन्छ ।
गल्ती गर्ने, प्रमाण लुकाउने र भाग्न खोजे स्वत अपराध गरेको ठहर हुन्छ र कानुनले परिभाषित गरेअनुसार कारबाही प्रक्रिया अघि बढाइन्छ ।
प्रशंग हो, श्रम तथा रोजगार मन्त्री दिपक बोहराको हवाइ टिकटमा भएको घोटला ।
मन्त्रालयले मन्त्री बोहरा करिब एक महिना अघि जेनेभा जाँदाको आतेजाते हवाइ टिकटको मूल्य ३ लाख १२ हजार परेको भन्दै प्रधानमन्त्रीको कार्यालयको वेबसाइटबाट विल सार्वजनिक गरेको थियो ।
तर, मन्त्री बोहराको टिकट घोटलासम्वन्धी समाचार अनलाइनखबरले सार्वजनिक गरेपछि बिल हटाएको छ ।
सुशील कोइराला प्रधानमन्त्री हुँदा उनको पहिलो क्याबिनेटले सबै सरकारी बिल वेबसाइटबाट सार्वजनिक गर्नुपर्ने निर्णय गरेको थियो । त्यस्तो बिल कम्तिमा ७२ घण्टा हटाउन नपाइने व्यवस्था छ ।
तर, मन्त्री बोहराको सन्दर्भमा समाचार सार्वजनिक हुने वित्तिकै विल सार्वजनिक भएको २० घण्टापनि नुहँदै वेबसाइटबाट हटाएको छ ।
मन्त्री बोहराले मन्त्रालयमा जेनेभा जाँदाको आतेजाते टिकेट खर्च शीर्षकमा ३ लाख १२ हजारको बिल पेश गरेर भुत्तानी समेत लिइसकेका छन् ।
यस विषयमा सोध्दा मन्त्रालयका प्रवक्ता गोविन्दमणि भुर्तेलले भने, ‘मलाई बिलको विषयमा एकिन जानकारी भएन । गल्ती भएको हो भने त सच्याउनु पर्ने हो । पछि सच्याएर राख्नका लागि होला कि ? ‘
२४ घण्टा नवित्दै शुक्रबार सच्याइएको विवरण
सचिवको बिल सच्याइयो
बिहीबार सार्वजनिक भएको बिलमा मन्त्रीको हवाइ टिकटको मूल्य ३ लाख १२ हजार र त्यही विमानमा गएका सचिव विष्णुप्रसाद लम्सालको हवाइ टिकटको मूल्य २ लाख १२ हजार लेखिएको थियो ।
तर, सचिवको नाममा भएको बिल भने सच्याएर पुन अपलोड गरिएको छ । सच्याएको बिलमा सचिव विष्णुप्रसाद लम्साल र सहसचिव आभा श्रेष्ठको जेनेभा आतेजाते वापतको टिकट मूल्य २ लाख १२ हजार भनिएको छ । ट्राभल एजेन्सीहरुले दिएको टिकट मूल्य दरमा यो मूल्य स्वभाविक हो । जेनेभाको आतेजाते टिकेट मूल्य करिब १ लाख पर्छ । तर, मन्त्री बोहराको टिकट मूल्य भने ३ लाख १२ हजार छ । जबकी मन्त्री बोहराले बिजनेस क्लासको टिकेट प्रयोग गरेपनि त्यसको अधिकतम मूल्य २ लाखभन्दा माथि पर्दैन ।
सार्वजनिक बिल हटाउन मिल्दैन
बिल सार्वजनिक गर्ने सम्बन्धि नियमावली अनुसार सरकारी कोषबाट भुत्तानी हुने प्रत्येक बिल सम्वन्धित कार्यालयको वेबसाइटबाट ७२ घण्टासम्म सार्वजनिक गर्नुपर्छ ।
यदि कुनै कारणबस सच्याउनु परेमा मन्त्रालयको हकमा प्रधानमन्त्री कार्यालयको स्वीकृति लिएर सच्याउन सकिन्छ र तुरुन्तै सच्याएको विवरण सार्वजनिक गर्नुपर्छ । श्रम मन्त्रालयका एक अधिकारीले भने, ‘एक पटक सार्वजनिक भएपछि त्यसरी हटाउन नमिल्ने हो । मैले हेर्न पाएको छैन हटाएको भएपनि राख्नुपर्छ ।’
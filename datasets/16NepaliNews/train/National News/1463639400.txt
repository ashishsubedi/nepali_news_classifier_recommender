
﻿अझै १४ किलोमिटर सुरुङ खन्न बाँकी
टेकराज थामी/नयाँ पत्रिकाकाठमाडौं, ६ जेठ
उपत्यकावासीका लागि बहुप्रतीक्षित बनेको मेलम्चीको पानी काठमाडौं आउन अझै वर्ष दिन लाग्ने भएको छ । विभिन्न कारणले पटकपटक अवरुद्ध हुँदै आएको आयोजनाको सुरुङ खन्ने काम अहिले तीव्र गतिमा भइरहेको छ । तर, यही गतिले काम अगाडि बढ्दा पनि ०७४ मा मात्रै मेलम्चीको पानी उपत्यका ल्याउन सकिने मेलम्ची खानेपानी विकास समितिको भनाइ छ ।
यसअघि मेलम्चीको खानेपानी १५ असोज ०७३ मा उपत्यका ल्याइने भनिएको थियो । तर, ०७२ को सुरुवातमै आएको विनाशकारी भूकम्पका कारण आयोजनाको निर्माण कार्य प्रभावित बन्यो । त्यति मात्र होइन, त्यसपछि भएको तराई–मधेस आन्दोलन र भारतले गरेको नाकाबन्दीका कारण थप अवरुद्ध भएको थियो ।
भूकम्प र नाकाबन्दीको असर
समितिका कार्यकारी निर्देशक घनश्याम भट्टराईका अनुसार भूकम्प र नाकाबन्दीका कारण नै निर्माण कार्य समयमा पूरा हुन नसकेको हो । ‘भूकम्प र नाकाबन्दीले झन्डै वर्ष दिन काम प्रभावित बन्यो । यसले कार्य योजनालाई प्रभावित पार्‍यो,’ कार्यकारी निर्देशक भट्टराईले भने, ‘०७३ मा आउने भनिएको पानी अब ०७४ मा मात्रै आउँछ । समय विश्लेषण गर्दा सन् ०१७ को मेसम्ममा मेलम्चीको खानेपानी काठमाडौंमा आइपुग्नेछ ।’
सुरुङ खन्ने काम तीव्र गतिमा
समितिका अनुसार अहिले सुरुङ खन्ने काम भने द्रूत गतिमा अघि बढेको छ । गएको मार्च महिनामा ९ सय २५ मिटर सुरुङ खनिएको थियो । अप्रिलमा ७ सय ८५ मिटर सुरुङ खनिएको छ । यस्तै, मेको १७ दिनमा ४ सय ७५ मिटर सुरुङ खन्ने काम भएको छ । औसतमा प्रतिदिन ३० मिटर सुरुङ खन्ने काम भइरहेको आयोजनाले जनाएको छ ।
ग्याल्थुम–सिन्धुघाटमा धेरै काम बाँकी
आयोजनाका अनुसार अन्यमध्ये ग्याल्थुम–सिन्धुघाट खण्डमा सबैभन्दा धेरै सुरुङ खन्न बाँकी छ । यस खण्डमा २.२ किमि सुरुङ खन्न बाँकी छ । त्यस्तै, सुन्दरीजलदेखि सिन्धुघाटतर्फ सुरुङ खन्न अब १.८ किमि बाँकी छ । सिन्धुघाटदेखि सुन्दरीजलतर्फ १.६ किमि सुरुङ खन्न बाँकी छ । ग्याल्थुमबाट अम्बाथानतर्फ २.७ किमि सुरुङ खन्न बाँकी छ । अम्बाथानदेखि ग्याल्थुमतर्फ २.६ किमि सुरुङ खन्न बाँकी छ । सबै स्थान गरी सुरु खन्न अब १३.१ किमि बाँकी छ । १३.५ किमि सुरुङ भने खनेर सकिएको छ ।
प्रत्येक महिना एक किलोमिटर सुरुङ
मेलम्ची खानेपानी उपत्यकासम्म ल्याउन जम्मा २६.६ किमि सुरुङ खन्न जरुरी छ । त्यसमध्ये अब १४ किमि सुरुङ खन्न बाँकी छ । १२.६ किमि सुरुङ भने खनेर सकिएको छ । आयोजनाका अनुसार प्रत्येक महिना एक किलोमिटर सुरुङ खन्न सकिए अबको १४ महिनाभित्र मेलम्चीको पानी उपत्यकामा आइपुग्छ । यसका लागि ठेकेदार कम्पनीले दैनिक ४५ मिटर सुरुङ खन्न आवश्यक छ ।
वर्ष दिनभित्र सबै सुरुङ खनिनेभूकम्पपछि अवरुद्ध काम गत फेब्रुअरीबाट मात्रै सुरु भएको हो । द्रूत गतिमा काम हुने क्रम भने मार्चबाट मात्रै भयो । कार्यकारी निर्देशक भट्टराईले भने, ‘प्रगति हेर्दा राम्रै भएको देखिन्छ । यही रफ्तारमा काम अघि बढे सन् २०१७ सम्ममा सुरु खन्ने काम सकिनेछ ।’
समितिका अनुसार सुन्दरीजलदेखि सिन्धुघाटसम्मको सुरुङ सन् २०१६ मै सकिनेछ । अम्बाथान–सिन्धुघाटसम्मको सुरुङ सन् २०१७ को फेबु्रअरीमा सकिनेछ । अम्बाथान–ग्याल्थुमसम्मको सुरुङ निर्माण पनि सन् २०१७ को अप्रिल सम्मका सकिनेछ । बाँकी काम सक्न सन् २०१७ को मे महिना पूरै लाग्नेछ । योजनाअनुसार काम अघि बढे सन् २०१७ को मे महिनासम्ममा सुरुङ निर्माणको सबै काम सकिएर पानी पठाउने काम हुनेछ ।
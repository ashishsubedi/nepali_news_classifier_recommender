
﻿
२६ असोज, काठमाडौं । जतिबेला नेपालमा चिनियाँ राष्ट्रपति सी जिनपिङ आउँदैछन् भन्ने चर्चा थियो, त्यसबेलासम्म भारतीय सञ्चार माध्यमले नेपालमा चिनियाँ प्रभाव बढेको चर्चा गरिरहेका थिए । तर, अहिले सी जिनपिङको नेपाल भ्रमणको चर्चा सेलाएको छ  । र, भारतीय मिडियाहरु बंगलादेशमा चिनियाँ प्रभाव बढेको चर्चा गर्नतिर कस्सिएका छन् ।
३० वर्षयता चिनियाँ राष्ट्रपतिको यो पहिलो बंगलादेश भ्रमण हुनेछ । राष्ट्रपति सी १४ अक्टोबरमा अर्थात शुक्रबार ढाका पुग्नेछन्
भारतको गोवामा शनिबारदेखि शुरु हुने ब्रिक्स राष्ट्रहरुको बैठकमा सहभागी हुन चिनियाँ राष्ट्रपति शनिबार भारत जाँदैछन् । यसक्रममा  उनी नेपाल आउने भनिए पनि अहिलेसम्म यसको सुनिश्चित भएको छैन । तर, उनको बंगलादेश भ्रमण चाँहि निश्चित भएको छ । चिनियाँ राष्ट्रपति पहिलोचोटि शुक्रबार बंगलादेश जाँदैछन् ।
बितेका ३० वर्षयता चिनियाँ राष्ट्रपतिको यो पहिलो बंगलादेश भ्रमण हुनेछ। राष्ट्रपति सी १४ अक्टोबरमा अर्थात शुक्रबार ढाका पुग्नेछन् । त्यसक्रममा चीनले बंगलादेशलाई ४० अर्ब डलर बराबरको ऋण घोषणा गर्ने बताइएको छ  ।
बंगलादेशका वित्त आयोजना राज्यमन्त्री एमए मन्नानले राष्ट्रपति सीको यात्राका क्रममा ऋण सम्झौतामा हस्ताक्षर हुने बताएका छन् । तथापि उनले ऋण रकम कति हुने भन्ने बताएका छैनन् ।
उता चिनियाँ सञ्चारमाध्यमले जनाए अनुसार त्यहाँका विदेशमन्त्रालयका सहमन्त्री कोङ च्वानोऊले भनेका छन् कि राष्ट्रपति सीको बंगलादेश भ्रमण एउटा कोशेढुंगा सावित हुनेछ ।
  चिनियाँ राष्ट्रपति ब्रिक्स सम्मेलनमा भाग लिने क्रममा शनिबार र आइतबार भारतको गोवामा रहने छन् । भारतीयहरूले चिनियाँ राष्ट्रपतिको  बंगलादेश भ्रमणलार्इ त्यहाँ चीनकाे प्रभाव बढ्न थालेकाे अर्थमा लिएका छन् ।
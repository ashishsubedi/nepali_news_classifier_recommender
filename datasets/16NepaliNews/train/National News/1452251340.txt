
﻿अरुण बराल
यो साता नेपालको राजनीतिक बजारमा चारवटा विषयले चर्चा पाए । एक-बालकृष्ण ढुंगेलबारे संवैधानिक इजलासले गरेको आदेश । दुई- अख्तियारविरुद्ध परेको कनकमणि दीक्षितको रीटमा सर्वोच्चको आदेश । तीन- पृथ्वी जयन्तीबारे मन्त्रिपरिषदको विवाद । र, चार- उही कालोबजारी, ग्यासको अभाव, लोडसेडिङ, भारतीय नाकाबन्दी इत्यादि-इत्यादि ।
अख्तियार, कनकमणि र अदालतको आदेश
अख्तियार दुरुपयोग अनुसन्धान आयोगले दुईसाता पहिले एमालेका ६ नेतासहित २९ जनालाई कार्यालयमा हाजिर हुनू भन्दै पत्र काट्यो । पत्र काटिनेमा बरिष्ठ पत्रकार कनकमणि दीक्षित पनि थिए ।
दीक्षितले अदालतको आदेशको पालना गर्दै कार्यालयमा उपस्थिति जनाउनुलाई आफ्नो कर्तव्य ठाने । साथै उनले यसरी पत्र काटिएको विरोधमा सर्वोच्च अदालतमा रिट दर्ता गरे, जसमाथि पुस २१ गते अदालतले आदेश सुनायो ।
दीक्षितको निवेदनमाथि अदालतको आदेश आउनासाथ अख्तियारका एकजना कर्मचारीले खुशी प्रकट गर्दै भने- दीक्षितको रीट अदालतले खारेज गरिदियो, अख्तियारको पक्षमा अदालतले निर्णय सुनायो !
भोलिपल्ट पत्रपत्रिकामा ‘दीक्षितको रिट खारेज’ भन्ने ढंगका समाचार पढेपछि अधिकांश पाठकलाई के लाग्यो भने लोकमानसिंह कार्कीले दीक्षितसहित २९ जनाविरुद्ध पत्र काटेको ‘घटना’ लाई अदालतले सही करार गरिदिएछ र दीक्षितले हारेछन् । तर, वास्तविकता चाँहि यसको ठीक उल्टो छ ।
हेर्नुहोस् अदालतको आदेश

सर्वोच्चको आदेशमा स्पष्टसँग भनिएको छ कि अख्तियारले दीक्षितलाई काटेको चिठी कुन ऐनको, कुन प्रावधानमा टेकेर कुन प्रयोजनका लागि काटिएको हो भन्ने उल्लेख भएको पाइएन । कुन कानूनी व्यवस्थाअनुसार आयोगमा आउन सूचित गरिएको हो भन्ने पनि अख्तियारको पत्रमा पाइएन भन्ने कुरा अदालतले स्पष्टसँग भनेको छ ।
साथै सर्वोच्चले यो पनि भनेको छ कि कसैलाई त्यसरी पत्र काट्ने कार्य आयोगको निर्णयअनुसार हुनुपर्नेमा कुनै पदाधिकारी, शाखा वा महाशाखाले काटेको पत्रलाई मात्रै आयोगको निर्णय मान्न सकिँदैन । आयोगले यसरी निर्णय नै नगरी पत्र काटेको अदालतले स्पष्टसँग भनेको छ ।
सर्वोच्च अदालतले थप भनेको छ कि कानूनको अख्तियारी र प्रयोजन नखुलाई कसैलाई अनुसन्धानका नाममा अन्य कुनै कारवाही गर्न नमिल्ने हुन्छ ।
सर्वोच्च अदालतको यो भनाइबाट अख्तियार प्रमुख लोकमानसिंह कार्कीले दीक्षितसहित २९ जनालाई काट्न लगाएको पत्र कानूनसम्मत छैन भन्ने देखिन्छ । यसले गर्दा अदालतको आदेश कनकमणि दीक्षितको विपक्षमा वा लोकमानको पक्षमा छ भन्ने अख्तियारका कर्मचारीको ‘व्याख्या’ केवल अपव्याख्या मात्रै बन्न पुगेको स्पष्ट छ ।
अब आइन्दा कसैलाई पत्र काट्दा कानूनको अख्तियारी र प्रयोजन खुलाउनुपर्ने अनि आयोगले संस्थागत निर्णय गरेरमात्रै पत्र काट्नुपर्ने अदालतले अख्तियारलाई भनेको छ ।
पछिल्लो समयमा अख्तियार प्रमुख लोकमानसिंह कार्कीले आयुक्त शावित्री थापा गुरुङको जिम्मेवारी खोस्ने जुन काम गरेका छन्, यो पनि आयोगको निर्णयविना गरिएको हो भने कानूनसम्मत हुँदैन भन्ने अदालतको व्याख्याको अर्थ निस्कन्छ ।
कनकमणि दोषी छन् वा छैनन्, आफ्नो ठाउँमा छ । तर, अख्तियारले उनीसहित २० जनालाई हाजिर हुन काटेको एउटै व्यहारोको पत्र कानूनसम्मत छैन भन्ने अदालतले प्रष्ट पारेको छ ।
जहाँसम्म अदालतले अन्तरिम आदेश दिएन भन्ने कुरा हो, दीक्षितले आफैं अदालतमा उपस्थित भएर आयोगलाई सहयोग गरेकाले त्यस्तो आदेश दिनु परेन भन्ने सर्वोच्चको ठहर हो, तर यसैका आधारमा अदालतले आयोगको कामलाई सही ठहर्‍याएको व्याख्या गर्नु भनेको हास्यास्पद तर्क हो । र, यस्तो तर्कले हाम्रो राजनीतिमा गम्भीर प्रश्न खडा गरेको छ । यो सामान्य विषय होइन ।
बालकृष्ण ढुंगेलको अर्को मिथ्या
एमाओवादीका पूर्वसभासद (ओखलढुंगा) बालकृष्ण ढुंगेल नेपालको राजनीतिका मिथक हुन् । उनलाई सरकारले दिन लागेको आममाफीलाई सर्वोच्चले रोक्ने गरी आदेश सुनाउनासाथ धेरैले ढुंगेल हत्यारा नै सावित भएको स्वर्णीम व्याख्या (?) थालेका छन् ।
संवैधानिक इजलासले बालकृष्ण ढुंगेल ज्यानमारा नै भएकाले उनलाई माफी दिन नहुने निर्णय सुनाएको होइन । बरु ढुंगेललाई आम माफी दिने प्रक्रिया कानूनसम्मत नभएको मात्रै संवैधानिक इजलासले बताएको छ । यसलाई बढ्ता व्याख्या गरेर अदालतभन्दा पनि ठूलो व्याख्याता बन्ने काम कनकमणिको रिट प्रकरणमा जस्तै हास्यास्पद छ ।
संवैधानिक इजलासले भनेको छ कि नयाँ संविधानको धारा २७६ मा माफीसम्बन्धी कानूनको प्रशंग छ । त्यस्तो कानून नबनाई कसैलाई माफी दिन मिल्दैन भन्ने अदालतको ठहर छ ।
हेर्नुहोस् आदेश

आम माफी पाउनका लागि अन्तिम फैसलाबाट दोषी ठहरिएको व्यक्तिले फैसलाबमोजिम आत्मसमर्पण गरेको हुनुपर्नेमा ढुंगेलले सो प्रक्रिया पूरा नगरेको अदालतको ठहर छ ।
ढुंगेलका विषयमा फैसला कार्यान्वयनको प्रक्रिया नै सुरु नभएको अवस्था संवैधानिक इजलासले औंल्याएको छ ।
त्यसैगरी कसैलाई व्यक्तिगतरुपमा लाभ हुने गरी मन्त्रिपरिषदले माफी दिने निर्णय गर्न नहुने भन्दै संवैधानिक इजलासले मन्त्रिपरिषदको माफीसम्बन्धी सिफारिसलाई नाजायज ठहर गरेको हो ।
तर, अदालतको यस्तो ठहरले माफीसम्बन्धी कानून बनाई प्रक्रिया अवलम्बन गरेर ढुंगेल वा अरु कसैलाई माफी दिनै हुँदैन भन्ने निश्कर्ष निस्कँदैन । ढुंगेललाई यथावस्थामा माफी नदिनु भन्नेमात्रै इजलासको निर्णय छ ।
प्रधानन्यायाधीश कल्याण श्रेष्ठसहित पाँच न्यायाधीशको संवैधानिक इजलासले यो भनेको छैन कि बालकृष्ण ढुंगेल हत्यारा नै हुन् र उनलाई कुनै पनि हालतमा माफी दिइनुहुँदैन । यो निर्णयले भविश्यमा ढुंगेललाई सरकारले आम माफी दिन सक्ने ढोका खुल्लै राखेको छ ।
बालकृष्ण ढुंगेल दोषी हुन् कि हैनन् भन्ने विषय संवैधानिक इजलासको विषयवस्तु पनि होइन ।
नयाँ संविधानअनुसार संवैधानिक इजलासले तीन वटा विषयमा चासो राख्छ : पहिलो- प्रधानन्यायाधीशले संवैधानिक इजलासमा छलफल गर्न आवश्यक ठानेका उजुरीहरु, दोस्रो- नयाँ संविधानसँग बाझिएका कानूनसम्बन्धी विषयहरु र तेस्रो – केन्द्र र प्रदेशको अधिकारसम्बन्धी विवादका विषयहरु । ढुंगेलको मुद्दा पहिलो र दोस्रो कारणले संवैधानिक इजलासको विषय बनेको हो । हामी १० वर्ष द्वन्द्वमा थियौं भन्ने विषयलाई सर्वोच्च अदालतले बिर्सिएको देखिँदैन यो आदेशमा ।
पृथ्वीजयन्ती र सरकारी विदाबारे
पछिल्लो मन्त्रिपरिषद बैठकमा उपप्रधानमन्त्री कमल थापाले पुस २७ गते पृथ्वीजयन्तीको अवसरमा राष्ट्रिय एकता दिवस मनाउने र सार्वजनिक विदा दिने प्रस्ताव गरेपछि सरकार विवादमा फसेको छ । अब पुस २७ आउन तीन दिनमात्रै बाँकी छ ।
पृथ्वीनारायण शाहका विषयमा विवाद गरिरहनु हामी नेपालीहरुको दुर्भाग्य र हास्यास्पद विषय हो । यो विषयमा विवाद गरेर नेपालको विकास वा सम्वृद्धि हुने कुरा पनि होइन । हाम्रा विद्यालयका कक्षाहरुमा राजा महाराजाको जीवनी पढाइन्थ्यो, अहिले तिनै किताब पढेका मानिसहरु सिंहदरबारमा इतिहासको बहस गरेर अल्मलिइरहेका छन् ।
पृथ्वीनारायणको प्रशंग उठ्दा विशेषतः जनजाति, मधेसी र माओवादीहरु बढी झस्किने गरेका छन् । तर, अहिले हामी जुन नेपालमा छौं र नेपाली हुनुको पहिचान बनाइरहेका छौं । पृथ्वीनारायण शाहको योगदानका कारण हामी यो ठाउँमा छौं । त्यसैले क्रिसमस, छठ, इद, ल्होसार वा उधौली-उँभौलीमा सार्वजनिक विदा दिइँदै आएका बेला देशको एकीकरणकर्ताका लागि कञ्जुस्याइँ गरिराख्नु आवश्यक देखिँदैन ।
तर, पुस २७ मा पृथ्वीनारायणको कोसरमात्रै गाएर बस्नुभन्दा अहिलेको समय-सापेक्षतामा मधेसी, जनजाति, खस आर्य सबैले एक भएर नेपाललाई कसरी सम्वृद्ध बनाउने भन्नेतिर सोच्न आवश्यक छ । पछाडि फर्किएर विवाद गर्नेभन्दा पनि देशको भविश्यबारे बहस, चिन्ता र चिन्तन गर्न ढीलो भइसकेको छ ।
आफ्नै देशभित्र अधिकार मागिरहेका मधेसी र जनजातिहरुलाई अधिकार नदिने अनि पृथ्वीनारायणको मात्रै कोरस गाउने चिन्तन नफेरेसम्म राष्ट्रिय एकता सम्भव छैन ।
तर, दुःखसाथ भन्नुपर्छ, अढाइ सय वर्ष पहिलेका मानिसका विषयमा एक्काइशौं शताब्दीमा गणतन्त्र नेपालका हामी नागरिकहरु विवाद गरिरहेका छौं ।
आधा सिलिण्डरको ३५ सय !
चिनियाँ साहित्यकार लु सुनको ‘सुखी परिवार’ शीर्षकको कथामा जस्तै ‘पराजनहितायः’ चिन्तन गरिरहेका बेला तपाई हामीलाई भान्छाबाट प्रश्न आउँछ- ‘ग्यासको समस्याले हैरान भइयो, ब्ल्याकमै भए पनि किन्नुपर्ला कि ?’
राजधानीबासीले यतिबेला आधा सिलिण्डर ग्यासको ३५ सय रुपैयाँसम्म तिरिरहेका छन् । सरकारले तोकेको मूल्य हो-साढे ७ सय । तर, राजधानीमा ३५ सयमा धमाधम आधा सिलिण्डर ग्यास विक्री भइरहेको छ । ‘ब्ल्याक’ मा ग्यास किन्नु ‘बैधानिक’ मानिन्छ राजधानीमा यतिबेला ।
हामी बहस गरिरहेका छौं पृथ्वी जयन्तीको । मन्त्रालयमा घण्टौं छलफल भइरहेको छ पृथ्वीनारायणका योगदान र कमजोरीहरुको । र, यो बहसमा वर्तमान आपूर्तीमन्त्री एवं वाइसीएल इञ्चार्ज गणेशमान पुनसमेत सहभागी छन् ।

तर, त्यहाँ बहस हुँदैन, ३५ सय पर्ने आधा सिलिण्डर ग्यासको । त्यहाँ छलफल हुँदैन काठमाडौंमा सरकारभन्दा बलियो बनेको कालोबजारीको । जनताको समस्याबारे न सरकारले छलफल गर्छ, न हामी जनताले ।
अन्त्यमा, ‘एउटा राजा’ बारे !
राजधानीमा शुक्रबार केही युवाहरुले यसवटा राजाहरु हुनुभन्दा ‘एउटा राजा’ ठीक भन्दै राजतन्त्र फर्काउने मागसहित प्रदर्शन गरेको चर्चा सुनियो । यो अर्को हास्य रसको प्रहसन हो ।

केही मानिसहरुले एउटा राजा चाहियो भनेकै दिन पूर्वयुवराज पारसले चाँहि म राजा बन्दिँन युवाले देश चलाउनुपर्छ भनेर लेखेका छन्

गणतन्त्रलाई हामी नेपालीले आफ्नो जीवनशैलीका रुपमा आत्मसाथ गर्न नसकेको र सामन्तको खोजीमा रुमलिएको शानदार दृश्य हो यो ।
संयोग पनि कस्तो ! गणतन्त्रको सौन्दर्य नबुझेका केही मानिसहरुले एउटा राजा चाहियो भनेकै दिन पूर्वयुवराज पारसले चाँहि म राजा बन्दिँन युवाले देश चलाउनुपर्छ भनेर लेखेका छन् ।
पूर्वराजा ज्ञानेन्द्र र ‘हुनेवाला’ राजाले समेत गणतन्त्रलाई आत्मसाथ गरिसके । तर, आफूलाई ‘दमित प्रजा’ भएर बस्न मन पराउने केही युवा (?) हरु अझैसम्म ‘एउटा राजा’ खोजिरहेका छन् ।
राजपरिवारले नै राजतन्त्र स्वीकार नगरेका बेला हामी नागरिकहरु कहिलेसम्म राजाभन्दा बढ्दा राजावादी बन्ने ? ‘एउटा राजा’ खोज्नुको साटो भूकम्पपीडितको बस्तीमा न्यानो लिएर जाने हो भने पीडितले सबैलाई ‘मेरो राजा’ भन्ने थिए कि ?
हामीले यो पनि बुझ्न आवश्यक छ कि देश ‘एउटा राजा’ले चलाउँदैनन् । एक जनालाई राजा बनाउने हो भने रानी, युवराज र समग्र राजपरिवारलाई नै राज्यले पाल्नैपर्छ ।
र, त्यतिबेला पनि प्रधानमन्त्री, उपप्रधानमन्त्री र मन्त्री पदहरु खारेज हुँदैनन् । ‘एउटा राजा भन्नु त भ्रम मात्रै हो ।’
त्यसैले नयाँ राजा खोज्नतिर लाग्नुभन्दा एक्काइशौं शताब्दीमा कसरी देशलाई सम्वृद्ध, शान्त र विकसित बनाउने र सबै नागरिकले समान अधिकार र विकासको अनुभूति गर्ने स्थितिमा पुर्‍याउने भन्नेतिर पो सोच्ने हो कि ? अहिलेसम्म हामीले व्यर्थको झगडामा समय फाल्यौं, अझै कति वर्ष व्यक्तिपूजा र व्यक्ति निन्दामा लागेर समय खेर फाल्ने ?
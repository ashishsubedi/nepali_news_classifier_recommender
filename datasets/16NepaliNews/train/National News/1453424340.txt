
﻿विज्ञ समूह गठन गर्ने निर्णयनयाँ पत्रिकाकाठमाडौं, ८ माघ
सार्क क्षेत्रभित्रका बंगलादेश, भुटान, नेपाल र भारत (बिबिआइएन) उपक्षेत्रीय समूहले जलस्रोत, ऊर्जा, प्रसारण लाइनलगायत विषयमा सम्भावित सहकार्य क्षेत्र पहिल्याउन विज्ञ समूह गठन गर्ने निर्णय गरेको छ । बिबिआइएनको सहसचिवस्तरीय संयुक्त कार्यदलको बैठकले यस्तो निर्णय गरेको हो ।
बंगलादेशको ढाकामा ५ र ६ माघमा बसेको बैठकमा चारै मुलुकका प्रतिनिधि सहभागी थिए ।
‘गठन हुने विज्ञ समूहले जलस्रोत व्यवस्थापनका विषयमा सहकार्यको उत्कृष्ट अभ्यासबारे तय गर्नेछ र ऊर्जा व्यापार, चार मुलुकबीच प्रसारण लाइन विस्तार, बाढीको पूर्वमूल्यांकन तथा अन्य सम्भावित सहकार्यका क्षेत्र तय गर्नेछ,’ बैठकपछि संयुक्त कार्यदलका तर्फबाट बिहीबार जारी विज्ञप्तिमा उल्लेख छ ।
बंगलादेश, भुटान, भारत र नेपालबीचको उपक्षेत्रीय सहयोगसम्बन्धी संयुक्त कार्यदलको तेस्रो बैठक हो । विज्ञप्तिअनुसार चार मुलुकबीच जलस्रोत व्यवस्थापन, जलविद्युत् ऊर्जा तथा पारवहन तथा सम्पर्क विस्तारबारे विस्तृतमा छलफल भएको थियो ।
परराष्ट्र मन्त्रालयको दक्षिण एसिया डेस्क प्रमुख प्रकाशकुमार सुवेदीले नेपाली टोलीको नेतृत्व गरेका थिए ।

﻿
फाइल तस्वीर
१७ चैत, काठमाडौं । कालोबजारीमा संलग्न नेपाल आयल निगमको इन्धन ढुवानी गर्ने ट्यांकर र त्यसका चालकसहित चार जनालाई प्रहरीले नियन्त्रणमा लिएको छ । ललितपुरको बज्रबाराही प्याङ गाउँको चौरमा ट्यांकर रोकेर इन्धन अर्को गाडीमा हालिरहेको अबस्थामा चापागाउँ प्रहरीले गएराति नियन्त्रणमा लिएको हो ।
गएराति साढे १२ बजे प्रहरीले लु अ क ५००० नम्बरको टाटा जिपमा बाह्रवटा ड्रममा ट्यांकरबाट खन्याइएको तीन हजार लिटर डिजेल बरामद गरिएको चापागाउँ प्रहरीले जानकारी दिएको छ ।
प्रहरीले टाटा जिप चालक दिपक घिमिरे, तेल लिने व्यक्ति काभ्रेका दिलबहादुर वाइवा र ना २ ख ६६९८ नम्बरको ट्यांकर चालक मकवानपुर थाहा नगरपालिकाका रामकुमार थोकर र बज्रबाराही ११ का रामकृष्ण बस्नेतलाई पक्राउ गरेको हो । उनीहरुलाई कालोबजारी ऐन अन्तर्गत मुद्दा चलाउन अदालतबाट म्याद थप गरेर हिरासतमा राखिएको प्रहरीले जनाएको छ ।
गएराति उक्त स्थानमा तेल झार्ने अर्का एक चालक ट्यांकरसहित फरार भएकाले खोजी भइरहेको प्रहरीले जनाएको छ ।

﻿काठमाडाै । एचआईभी संक्रमित बालबालिकालाई सामूदायिक तथा निजी विद्यालयले भर्ना नलिएपछि कीर्तिपुरमा छुट्टै विद्यालय स्थापना भएको छ । राजकुमार पुन र उमा गुरुङको पहलमा यस्तो विद्यालय स्थापना गरिएको हो । उक्त विद्यालयमा अहिले २३ जना एचआईभी संक्रमित विद्यार्थी छन् ।
‘सफलता एचआईभी शिक्षा सदन’ मा एचआईभी संक्रमित बुबाआमाबाट जन्मिएका बालबच्चालाई अध्ययनको व्यवस्था मिलाइएको छ । उक्त शिक्षा सदनमा १ देखि ८ कक्षासम्म पढाई हुने राजकुमार पुनले जानकारी दिए ।
अबोध बालबालिका शिक्षाबाट बञ्चित भएको जानकारी पाएपछि आफूहरुले छुट्टै विद्यालय स्थापनाको पहल गरेको उनीहरुको भनाइ छ । उक्त विद्यालयमा अध्ययनरत बालबालिकाले सुन्दर सपना लिएर अहिले अध्ययन गरिरहेका छन् ।
ती मध्यकी एक हुन्, शर्मीला अर्याल (नाम परिवर्तन) । आठ वर्ष अगाडी एचआईभी परीक्षण गर्दा अर्याललाई एचआईभी पोजेटिभ देखियो ।
उनका बाबु दिल्लीमा रोजिरोटी गर्थे । उनीबाट जन्मिएकी छोरी शर्मीलालाई पनि एचआईभी संक्रमण भेटिएपछि विद्यालय नै छाड्नुपर्यो ।
दाङ घर भएकी उनले भनिन्, “एचआईभी भएको थाहा पाएपछि साथीले मात्र होइन, सरले नै स्कुल छाड्न भन्नुभयो ।”
त्यसपछि उनी दाङमै रहेको एउटा संस्थाको सहयोगमा बेबी लाइफ होमको सम्पर्कमा आइपुगिन् ।
अहिले शिक्षा सदनमा भेटिएकी उनले आफूलाई मोडल बन्ने रहर भएको बताइन् ।
अर्का १० वर्षका पारस ओली (नाम परिवर्तन) को व्यथा पनि अर्यालको भन्दा धेरै फरक छैन । एचआईभी संक्रमित भएकै कारणले उनले विद्यालय मात्र होइन घरबाटै तिरस्कृत हुनुपर्यो । ओलीले ३ वर्ष अगाडी मात्रै आफू एचआईभी संक्रमित भएको थाहा पाए । “एचआईभी भनेको के हो भन्नेसम्म थाहा थिएन”, उनले भने “तर यो थाहा पाएपछि साथीले विद्यालय जाँदा ढुङगाले हान्थे ।”
शिक्षकसँग विद्यालय जाँदासमेत उनलाई साथीले विद्यालय नआइज भन्थे ओलीले आफ्नो तीतो विगत स्मरण गरे । ओली भन्छन्,“तँ राम्रो छैनस, तँलाई एचआईभी छ, हामीलाई सर्छ नआइज भन्थे ।”
यी त प्रतिनिधि मात्र हुन् । नेपालमा अहिले २६ हजार ७ सय २ जना एचआईभी संक्रमित व्यक्ति छन् । राष्ट्रिय एचआईभी एड्स तथा यौन रोग नियन्त्रण केन्द्रका अनुसार १४ वर्ष सम्मका १ हजार ९ सय ६७ जना बालबालिका एचआईभी संक्रमित छन् । जसमा ११ सय ७८ जना बालक र ७ सय ८९ जना बालिका छन् ।
राजकुमार पुन र उमा गुरुङले २०६७ सालमा सफलता एचआईभी शिक्षा सदनको स्थापना गरेका हुन् । “एचआईभी संक्रमित भएका बालबालिका आफन्तैबाट अपहेलित” भन्ने समाचार पढेपछि उमा र राजकुमार सहयोग गर्न प्रेरित भए र सफलता एचआईभी शिक्षा सदन खोले । “बालबालिकाको अवस्था बुझ्ने उद्देश्यले दाङ गएका थियौं, उनीहरुको अवस्था निकै नाजुक थियो । कुपोषण भएको थियो, हेर्दै मायाँ लाग्दा देखिन्थे, त्यो देखेर एकदमै दुःख लाग्यो,” पुन सुनाउछन् ।
त्यसका लागि आफूरुको सम्पत्ति विक्री गरेको उनले जानकारी दिए । सुरुमा ४ जना विद्यार्थीबाट सुरु गरिएको बताउँदै उनले भने,“पहिले कुनै पनि विद्यालयले विद्यार्थी भर्ना लिनै मानेनन्, जिल्ला शिक्षा कार्यालयलाई समस्या सुनाएपछि बाल विकास केन्द्रका रुपमा मान्यता पाएका थियौं । केहि समयपछि वैकल्पिक प्राथमिक विद्यालय स्थापनाको लागि अनुमति पाएको उनले बताए । त्यसपछि ‘सफलता एचआईभी शिक्षा सदन’ को स्थापना गर्यौं ।”
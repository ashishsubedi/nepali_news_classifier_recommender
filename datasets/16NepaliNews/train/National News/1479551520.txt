
﻿लाहुरेको चिट्ठी कस्तो हुन्थ्यो सायद यो अनुभूति कम्तिमा अहिलेको ‘टिन एजर’ ले गर्न सक्दैन होला । किनभने अहिलेको जमानामा भारतको ‘लाहुर’ बाट कुनै लोग्नेले आफ्नी श्रीमतीलाई लामो समयसम्म भेट हुन नसक्दाको माया पोखिएका अक्षरहरुको पोको बोकेको पत्र पठाएको देखेको वा पढेको छैन । अहिलेको पुस्ताले ।
एकराज पाठक
यतिखेर हातहातमा फोन छ र छिनछिनमा गफ्फिन चाँहदा पनि सुविधा उपलब्ध छ । रोजिरोटीका लागि मुग्लान पसेको श्रीमानसँग भेटघाटको त के कुरा, लामो समयसम्म सन्चो बिसन्चोको खबरसम्म नपाएर मेलापातमा पुगेकी श्रीमतीका आँखा छिनछिनमा रसिला हुन्थे  ।
बर्षातको समयमा कोही व्यक्ति सुकिलो लुगा लाएर हिँडेको देखेपछि कतै हुलाकी पो हो कि वा कतै उसले आफ्नो श्रीमानको चिठी ल्याइदिएको पो छ कि भनेर बाटोतिरै टोलाउने गर्थे नेपाली आमादिदीहरु ।
निकै लामो समयसम्म पनि चिट्ठी पत्र आएन भने आत्तिन्थे र तेलको दियोमा कपासको ज्योती राखेर साँझपख हेर्ने गर्दथे । त्यो बत्ती राम्रो बल्यो भने सञ्चै रैछ भन्ने आशामा निदाउँथे उनीहरु । यस्तो थियो सन्चो बिसन्चोको खबर पाउन पनि त्यतिबेला ।
यसरी निकै लामो समयपछि आएको त्यो माया प्रेमको भावना भरिएको पत्र घरको माटे पिँढीमा टुसुक्क घरका सबै परिवार वरिपरि बसेर सुन्दा अनि छुट्थ्यो श्रीमती र आमाबाबुको आँखाबाट आँशुको मूल ।
यो पुस्ताका सामु त्यस्ता भावना भरिएका प्रेमपत्रहरुको पनि अनुभव छैन र उनीहरु यस्ता भावनाहरु केही शब्दमा सीमित ‘एसएमएस’ मा नै पोखिरहेका छन्
धेरै पहिला नभएर बढीमा २० बर्षमात्र अघिको यस्तो अवस्थाको यथार्थ भन्दा पनि एकादेशको कथाजस्तो मान्छ अहिलेको पुस्ताले । किनभने अहिले उनीहरुका हातमा फोनको त के कुरा संसारै थाहा पाउने कम्प्युटरका सर्च इन्जिनहरु छन् र सिंगो संसारलाई नै मुट्ठीमा लिएर बसेका छन् उनीहरु ।
त्यसो त यो पुस्ताका सामु त्यस्ता भावना भरिएका प्रेमपत्रहरुको पनि अनुभव छैन र उनीहरु यस्ता भावनाहरु केही शब्दमा सीमित ‘एसएमएस’ मा नै पोखिरहेका छन् ।
यस पुस्तक ढोरपाटनका पत्रका लेखक एकराज पाठकलाई पनि बागलुङ जिल्लाको लाहुरेको त्यो सेरोफेरोले सानैदेखि छोएजस्तो अनूभूति उनको पुस्तकमा भेटिन्छ ।
पत्रको शैलीमा उनले लेखेका ढोरपाटनका पत्रहरुमा यस्ता धेरै भावना पोखिएका छन् पत्रकै शैलीमा । भन्छन्, स्कुले जीवनमा लाहुरेका पत्र हुलाकदेखि लगिदिने र घरमा पुगेर पढेर सुनाइदिनुपर्ने अनुभव यी पत्रहरुमा पोखिएको हुनसक्छ ।
खबर व्यक्तिको छैन, देशको छ अनि सन्चो बिसन्चो पनि व्यक्तिको नभएर देशकै छ । तर, प्रस्तुतीको शैली भने आलेखको ढाँचामा नभएर पत्रकै ढाँचामा छ, खबरकै शैलीमा छ ।
ढोरपाटनका पत्र पाठकको यही भदौ १ गते बाग्लुङमा सार्वजनिक भएको पुस्तक हो । यसमा नेपालका एकजना पत्रकार र पत्रकारिताका सहप्राध्यापक पाठकले राजधानीबाट बागलुङको ढोरपाटन दैनिक पत्रिकाका लागि लेखेका निबन्धात्मक शैलीका पत्रहरु समेटिएका छन् । ७५ वटा यी पत्रहरु पाठकले तीन वर्षअघिदेखि लेखेका छन् ।
पत्रकारिताको लेख आलेख शैलीमा नभएर निबन्धको शैलीमा भए पनि यी हरेक पत्रले एउटा लेखमा समेट्न नसकिने सन्देशहरुलाई समेटेका छन् ।
पहिलो संविधान सभाको असफलतापछि अर्काे संविधान सभाको निर्वाचन हुदै नयाँ संविधानको लेखन र त्यसपछिको छिमेकीले लगाएको कफ्र्यूसम्मको समयलाई यसले समेटेको छ ।
वास्तवमा यस पुस्तकले नेपालको संक्रमणकालीन वर्षहरुलाई समेटेको र इतिहासको ऐनाको काम गरेको छ । त्यसैले लेखकले इतिहास बोल्ने पानाको संज्ञा दिएका छन् । यस पुस्तकका हरेक पृष्ठले नयाँ नयाँ सन्देश र नेपालको राजनीति र समाजका भोगाई र वास्तविकतालाई यथार्थपरक रुपमा पस्किएको छ ।
पत्रकारिता इतिहास बताउने विद्या भएकाले अखबारका पाना पल्टाउदा ऐतिहासिक तथ्यहरु संकलित भएको भेटिन्छ । यो सत्यलाई पुस्तकले जीवन्तता दिने प्रयत्न गरेको छ ।
हुन त लेखकले यी सामाग्रीलाई पुस्तकको रुपमा दिने कि नदिने भन्ने बारेमा पनि आफ्नो अनुभूति व्यक्त गरेका छन् । एकपटक अखबारमा छापिएका अक्षरलाई पुनः पुस्तकको रुप दिनु भनेको पिठो पिसेर पिठै निकाल्नुजस्तो हो पनि भनेका छन् । तर, पनि यसमा पस्किएका सामाग्री कुनै अखबारका लेखभन्दा पनि पत्र साहित्यको पुरानो परम्परालाई एकपटक पुनः उजागर गर्न खोजेको देखिन्छ ।
पाठकले नेपालको पुरानो पत्र लेख्ने बेलाको साहित्यलाई नविन्तम रुपमा प्रस्तुत गरेका यी पत्रकालाई ढोरपाटन दैनिकले पुस्तकाकारमा ल्याइदिएर नेपाली पाठकहरुलाई ठूलो गुन लगाएको  छ
नेपालको राजनीतिले इतिहासमा नयाँ मोड लिएसँगै गएको कम्तीमा दशकयता हामी अन्तर्राष्ट्रियस्तरको परीक्षणस्थल बनेकोदेखि लिएर नेपालका विकृति, विसंगति, अभाव, गरिबी, पीडालाई बडो मार्मिक ढंगले प्रस्तुत गरेको छ ।
तिनै पुरानै चिट्ठीकै शैलीमा गरिएका यी प्रस्तुतीले पाठकलाई त्यस समयको इतिहास जान्नका साथै पत्र साहित्यको स्वाद निबन्धात्मक शैलीमा लिनसक्ने सुविधा दिएको छ ।
विसं २०६९ भदौ १ गतेदेखि २०७३ को साउनसम्म पाठकले राजधानीमा बसेर ढोरपाटन दैनिकलाई ‘ढोरपाटनलाई राजधानीको पत्र’ स्तम्भमा चार वर्षसम्म लेखेका पत्रहरु यसमा समेटिएका छन् । अखबारमा नियमित स्तम्भ लेख्नु नै सजिलो काम त होइन । तर उहाँले बिहानमा विश्वविद्यालयको कक्षा, दिउँसो राससको सम्पादकीय कार्यपछि पनि समय निकालेर यसरी मोफसलको एक दैनिकका लागि स्तम्भ लेख्न निकाल्नुभएको समयका लागि पनि धौलागिरीका पाठकहरुले उहाँलाई सदा सम्झिने नै छन् ।
यसरी पाठकले नेपालको पुरानो पत्र लेख्ने बेलाको साहित्यलाई नविन्तम रुपमा प्रस्तुत गरेका यी पत्रकालाई ढोरपाटन दैनिकले पुस्तकाकारमा ल्याइदिएर नेपाली पाठकहरुलाई ठूलो गुन लगाएको  छ ।

﻿
आरपी सुवेदी
१ माघ, नेपालगन्ज । बाँकेको चिसापानी गाविसमा रहेको गाभर भ्याली होमस्टेमा माघी पर्व मनाउन जानेको घुइँचो छ । थारुहरुको परम्परागत साँस्कृतिक कार्यक्रम हेर्न र थारु परिकार खान होमस्टेमा पाहुनाहरुको भिड लाग्ने गर्दछ ।
बाँके राष्ट्रिय निकुञ्जको मध्यवर्ती क्षेत्र र लायन्स जैविक पार्क पनि नजिकै भएकाले नेपालगन्ज, सुर्खेत तथा आसपासका स्थानबाट मानिसहरु प्राय विदाको समयमा वा रमाइलो गर्न गाभर होमस्टे जाने गरेका छन् ।
बाँके चिसापानीमा तीनवर्ष अघि मुगाली र स्थानीय थारु समुदायका युवा तथा अगुवाहरुको सहकार्यमा सुरु भएको गाभर होमस्टे अहिले ५ वटा सञ्चालनमा छन् । गाभरमा रहेको थारु होमस्टेका सञ्चालक समेत रहेका कृष्ण चौधरीले थारु र मुगाली सँस्कृति हेर्न आउने गरेको बताए ।
उनले भने, ‘आज माघी भएकोले पनि थारु परम्पराको खानेकुरा तथा साँस्कृतिक कार्यक्रम हेर्नको लागि होमस्टेमा पाहुनाहरुको भिड छ । हामी कहाँ मात्रै करिव २० टिम आएका छन् ।’ उनले माघीको बेलामात्रै नभएर अन्य बेलामा पनि होमस्टेमा पाहुनाको घुइँचो हुने गरेको बताए ।

उनले नजिकै रहेको बाँके राष्ट्रिय निकुञ्जमा पैदल जंगल सफारी, चरा अवलोकन र शान्त वातावरण रहेकाले पनि क्रमशः पाहुनाहरुको गन्तब्य गाभर भ्याली र यहाँको होमस्टे बन्न थालेको उनले दावी गरे ।
गाभर भ्यालीमा हाल ५ घरमा होमस्टे सञ्चालनमा रहे पनि ३ वटा पूर्णरुपले सञ्चालनमा आएका छन् भने २ घरको स्तरबृद्धि भैरहेको छ । यसै वर्षमा १० घरमा होमस्टे सञ्चालन गर्ने गरी तयारी भएको छ ।
माघीको बेलामा सबैसँग भेट हुने भएकोले आफु पनि आएको बाँके निर्बाचन क्षेत्र नं. ४ का संसद दलबहादुर सुनारले भने, ‘आफ्ना निर्वाचन क्षेत्रका मतदातासँग भेटघाट पनि हुने आन्तरिक पर्यटनको पनि विकास गर्दै जनतालाई संविधानको बारेमा जानकारी गराउने अवसरको रुपमा आएको हुँ ।’
नेपाली काँग्रेसकी समानुपातिक संसद आशा विश्वकर्मा, बाँकेका स्थानीय विकास अधिकारी जीवलाल भुसाल, नेपालगन्ज उद्योग वाणिज्य संघका अध्यक्ष कृष्णप्रसाद श्रेष्ठ, लायन्स क्लव ईन्टरनेशनल डिष्ट्रिक्ट ३२५ बि-२ का पूर्व डिष्ट्रिक्ट गभर्नर सेम शाक्य, डिष्ट्रिक्ट एडभाईजर ज्ञानेन्द्र श्रेष्ठ, बाँके राष्ट्रिय निकुञ्जका वार्डेन लालबहादुर भण्डारी लगायतले होमस्टमा पुगेर माघी पर्व मनाएका थिए ।
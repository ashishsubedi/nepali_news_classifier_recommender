
﻿१४ मंसिर, काठमाडौं । नेपालको कर्मचारी तन्त्र ट्रेड युनियनको राजनीतिले ग्रस्त छ । यसैक्रममा स्थानीय निकाय कर्मचारी संघले सरकारी कार्यालयभित्र विप्लव माओवादीलाई समेत बिर्साउने गरी चन्दा आतंक मच्चाउन थालेको छ ।
आफ्नो संगठनको महाधिवेशनका लागि ४२ लाख खर्च लाग्ने भन्दै स्थानीय निकाय कर्मचारी संघका अध्यक्ष हरिकुमार श्रेष्ठले विप्लव माओवादीको जस्तै गरी विभिन्न सरकारी कार्यालयमा पत्र पठाउन थालेका छन् ।
नेपाल सरकारका कर्मचारी श्रेष्ठले हस्ताक्षर गरेको चन्दा माग्ने पत्रमा भनिएको छ- ‘नागरिकलाई आधिकाधिक मात्रामा सरल र सहज सेवा प्रदान गराउन सहयोग पुर्‍याउने उद्देश्यले स्थानीय कर्मचारी संघ नेपाल गठन भएको हो । यस संघको चौथो महाधिवशेन यही माघ ८ र ९ गते काठमाडौंमा हुन गएको अधिवेशनमा सहभागी प्रतिनिधि ८५०, पर्यवेक्षक १२०, पाहुनाहरु १ सय गरी करिब १ हजार ७० जनाको उपस्थितिको लागि खाना, बास र यातायात खर्च लगायत विविध शीर्षक गरी ४२ लाख ३० हजार ७ सय ५० लाग्ने खर्चमा यहाँहरुबाट सहयोगको अपेक्षा गर्दछौं ।’
हेर्नुहोस् चन्दा मागिएको पत्र

सरकारी कर्मचारीहरुले राजनीति गर्नका लागि खोलेका संस्थाहरुमा सरकारी निकायबाटै लाखौं रुपैयाँ चन्दा दिने प्रचलन ०४६ साल यता राजनीतिक दलहरुले भित्र्याएका हुन् ।
सरकारी कर्मचारीहरुले मात्रै होइन, विभिन्न दलका जनवर्गीय संगठनहरुले पनि सरकारबाट चन्दा लिएर राष्ट्रिय सम्मेलन गर्ने प्रचलन बढेको छ ।
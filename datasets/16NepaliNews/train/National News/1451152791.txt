
﻿सप्तरी, ११ पुस । व्यवस्थापिका संसदका उप–सभामुख गङ्गा प्रसाद यादवले गृह जिल्ला सप्तरीमा शनिवार आयोजना गरेको कार्यक्रम मधेशी मोर्चाका कार्यकर्ताहरुले बिथोलिदिएका छन् ।
हनुमाननगर योगिनीमाई नगरपालिका स्थित महाबीर उच्च माध्यमिक विद्यालयमा आयोजना गरिएको कार्यक्रम मोर्चाका स्थानीय नेता तथा कार्यकर्ताहरुले बिथोलेका हुन् । राष्ट्रिय प्रजातन्त्र पार्टी नेपालबाट उप–सभामुख भएका यादवले उक्त उच्च माध्यमिक विद्यालयको भौतिक पूर्वाधार निर्माण तथा स्नातक तहको पठन–पाठनकालागि छलफल गर्न कार्यक्रमको आयोजना गरेको थियो ।
स्थानीयवासिन्दाहरुसँग छलफल गरिरहँदा संयुक्त लोकतान्त्रिक मधेशी मोर्चाका एक घटक सद्भावना पार्टीका सप्तरी जिल्ला कोषाध्यक्ष शैलेश कुमार साहको नेतृत्वमा गएका आन्दोलनकारीहरुले उप–सभामुख यादवको कार्यक्रम बिथोलेका छन् । छलफल चलिरहँदा आफूहरुले विद्यालयमा परीक्षा सञ्चालन भइरहेको तथा आन्दोलन चलिरहेको भन्दै कार्यक्रम सञ्चालनमा आफूहरुले अवरोध पुर्याएको साहले बताए । उनका अनुसार कार्यक्रममा अवरोध पुर्याएपछि उप–सभामुख यादवसहित सहभागीहरु घरतर्फ लागेका थिए ।
यता उप–सभामुख यादवले आफू कक्षा सातसम्म अध्ययन गरेको विद्यालयको उन्नती प्रगति होस् भन्ने उद्देश्यले स्थानीय केही राजनीतिकर्मीसहित विद्यालयको भवन अवलोकन तथा छलफलकालागि उच्च मा.बि. हनुमाननगर पुगेको बताए । भौतिक पूर्वाधारको सुधार तथा कक्षा १२ सम्म सञ्चालन हुँदैआएको उक्त विद्यालयमा स्नातक तहको पठन–पाठनको विषयमा छलफल भइरहँदा मोर्चाका कार्यकर्ताहरुले कार्यक्रम सञ्चालन नगर्न आग्रह गरेपछि आफूहरुले कार्यक्रम छोट्याएको उप–सभामुख यादवले दावी गरेका छन् ।





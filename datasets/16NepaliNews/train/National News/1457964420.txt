
﻿१ चैत, काठमाडौं । विद्युतीय सवारीलाई दर्ता नै नगरी निस्फिक्री हिँड्दै हुनुहुन्छ ? तर, अब विद्युतीय सवारीलाई ‘साइकल जस्तै हो’ भनेर हिँडन नपाइने भएको छ ।
सरकारले अबको १५ दिन भित्र इलेक्ट्रिक सवारी यातायात व्यवस्था विभागमा दर्ता नगरे कारवाही गर्नेछ । यस्तै विद्युतीय सवारी चलाउन लाइसेन्स चाँहिदैन भन्ने भ्रममा पनि नरहनुहोला  । ट्राफिक प्रहरीले लाइसेन्स नबोक्ने इलेक्टि्रक सवारी धनिलाई पनि कारवाही थालेको छ ।
पछिल्ला समयमा विद्युतीय सवारीका दुर्घटना बढ्दै गएकाले विभागले दर्ता अनिवार्य गर्न लागेको हो । यस्तै विद्युतीय सवारीको तथ्याङ्क पनि विभागसाग नरहेकाले व्यवस्थित गर्न नियमन सुरु भएको विभागले जानकारी दिएको छ ।
विद्युतीय सवारीमा भ्रम
यातायात व्यवस्था ऐनअनुसार ३५० वटाभन्दा बढीको जुनसकै सवारीलाई दर्ता गर्नुपर्ने व्यवस्थामा टेकेर विभागले इलेक्ट्रिक सवारीमाथिको नियमन सुरु गरिएको यातायात व्यवस्था विभागका प्रवक्ता बसन्त अधिकारीले अनलाइनखबरलाई बताए ।
‘यो नयाँ व्यवस्था होइन, विद्युतीय सवारी बेच्नेहरुले दर्ता पनि गर्नुनपर्ने र लाइसेन्स पनि नचाहिने भन्दै भ्रामक विज्ञापन गरेको पायौं’ प्रवक्ता अधिकारीले भने-‘त्यसैले अब विनादर्ता सडकमा गुड्ने विद्युतीय सवारीलाई नियन्त्रणमा लिएर राख्छौं ।’
काठमाडौंमा अहिले हजारौंको संख्यामा इलेक्टि्रक स्कुटरहरु चलिरहेका छन् । दर्ता हुनुनपर्ने र लाइसेन्स पनि नचाहिने भ्रमका कारण त्यसका चालकहरुको मनोमानी बढेको विभागको ठहर छ ।
विभागले सोमबार सार्वजनिक सूचना प्रकाशित गर्दै अबको १५ दिनभित्र त्यस्ता सवारी दर्ता हुन नआएमा जफत थाल्ने चेतावनी दिएको छ ।
पाइडल भएकालाई छुट
ऐनले ३५० वाटभन्दा माथिका सवारीलाई दर्ता गर्ने व्यवस्था गरेपनि काठमाडौं उपत्यकाभित्र १२ सय वाटभन्दा कमको सवारी दर्ता नगरिने भएको छ ।
‘१२ सय वाटभन्दा कम क्षमताका सवारी काठमाडौंमा मुख्य उकालोहरु उक्लिन सक्दैन,’ प्रवक्ता अधिकारीले भने, ‘तर, मानवीय शक्ति प्रयोग गर्न मिल्ने पाइडल भएका स्कुटर भने दर्ता गर्नुपर्ने छैन ।’
काठमाडौंमा विद्युतीय सवारीको क्षमता परीक्षण सोह्रखुट्टेको उकालोमा गर्ने गरिएको छ ।
अब चैतको १५ गतेसम्म दर्ता नहुने सवारीलाई नियन्त्रण लिने विभागको योजना छ ।
विभागले विद्युतीय सवारीको दर्ताका लागि अन्य सवारीको जस्तै प्रक्रिया पुर्‍याउनु नपर्ने जनाएको छ । विद्युतीय सवारीको दर्ता र कर शुल्क भने अन्यको भन्दा कम छ ।
पढ्नुस् यातायात विभागको सूचना

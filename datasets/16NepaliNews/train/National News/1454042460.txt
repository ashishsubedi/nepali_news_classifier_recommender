
﻿
क्यानको आयोजनामा आज शुक्रबारदेखि सुबिसु क्यान इन्फोटेक सुरु हुने भएको छ । राजधानीको भृकुटीमण्डपमा हुने मेला आगामी २० गतेसम्म चल्नेछ । इन्फोटेकको अवसरमा क्यान महासंघका अध्यक्षसँग गरिएको कुराकानी :
अहिले मुलुक विषम परिस्थितिमा रहेको अवस्थामा पनि क्यान इन्फोटेक आयोजना गर्दै हुनुहुन्छ, किन ?
हो अहिले विषम परिस्थिति अवश्य छ । मुलुकमा अनेकथरी संकट देखिएका भए पनि हामीले प्रत्येक वर्ष गर्दै आइरहेको सूचना–प्रविधिको कुम्भमेलालाई यसपटक पनि नछुटाउँ भनेर आयोजना गरेका हौँ । हामी आयोजक हौँ, आयोजना गर्छौं । तर, सबै पक्षको सहयोगको प्रतिबद्धता भएकै कारण मेला गर्न लागेका हौँ । हामीलाई प्रायोजन गर्ने कम्पनीहरूसँग हामीले कुरा गर्दा उहाँहरू पनि सहमत हुनुभयो । स्टल राख्नका लागि छलफल हुँदा पनि विगतमा भन्दा घट्ने अवस्था देखिएन । स्टल राख्ने कम्पनीले पनि साथ दिए । त्यसो हुँदा मेला आयोजनाको हिम्मत गर्‍याँै । अब जस्तो अवस्था भए पनि यो मेलाले केही रौनक अवश्य पनि ल्याउँछ ।हरेक वर्ष निरन्तर इन्फोटेक भइरहेको छ । यसले सूचना–प्रविधिको विकासका लागि कस्तो प्रभाव पारिरहेको छ ?
हामीले निरन्तर इन्फोटेकको आयोजना गरिरहेका छौँ । क्यानले गरिरहेको यो मेलाबाट सूचना–प्रविधिको चेतना बढ्दै गएको हामीले पाएका छौँ । यसले हामीलाई पनि उत्साहित बनाएको छ । प्रत्येक वर्षको मेलामा भृकुटीमण्डपमा भिड हुन्छ । प्रत्येक वर्ष केही न केही नयाँ उत्पादन वा विषय आउँछन् । हामीले मेलाका अवसरमा विभिन्न कार्यक्रम, सेमिनार र छलफल चलाउँछौँ, त्यो मिडियामार्फत जनतामा पुगिरहेको छ । त्यसले केही न केही सिकाइ पनि भएको छ । त्यति मात्र होइन, सरकारलाई नीतिगत रूपमा सोच्नका लागि पनि यो कार्यक्रमले झक्झक्याउँछ ।क्यान स्थापना हुँदा र अहिले के फरक छ ?
सन् १९९२ मा कम्प्युटर एसोसिएसन अफ नेपाल (क्यान) सुरु हुँदा फाट्टफुट्ट कम्प्युटर इन्स्टिच्युट थिए । अहिलेसम्म धेरै परिवर्तन छ । क्यानले समग्र आइसिटी क्षेत्रको प्रतिनिधित्व गर्छ । यसको दायरा ५७ जिल्लामा फैलिएको छ । सूचना–प्रविधि क्षेत्रमा यसको बलियो उपस्थिति छ । क्यानमा ‘वुमन विथ आइसिटी, सरकारसँग सहकार्य गर्ने, आइएसपी हेर्ने, शिक्षा क्षेत्र हेर्ने ८/९ वटा सहायक कमिटी छन् । क्यान एनजिओ भए पनि नीति–नियम बनाउने विषयमा सरकारसँग सहकार्य गरेर अघि बढेको छ । साथै, प्रविधि प्रयोगकर्ता र व्यवसायीको समस्या सम्बोधन गर्ने प्रयास गर्दै आएको छ ।नेपालमा सूचना–प्रविधिको विकास कुन गतिमा भइरहेको पाउनुहुन्छ ?
अहिले हरेक कुरामा सूचना–प्रविधि जोडिएको छ । तर, एकीकृत रूपमा काम भने भएको छैन । विश्वबजारमा देखिने सूचना–प्रविधि नेपाली प्रयोगकर्ताले केही समयपछि प्रयोग गरिरहेकै छन् । तर, अत्याधुनिक प्रविधिका विषयमा हामी पछाडि नै छौँ । उपभोक्तालाई आवश्यक पर्ने प्रविधि सहज भए पनि इनोभेटिभ प्रविधिका विषयमा अब हामीले सोच्नैपर्छ । मोबाइल र इन्टरनेटबाट भएको विकासलाई मात्र विकास ठान्नुपर्ने अवस्था छ ।सूचना–प्रविधिको विकासमा सरकारको भूमिका कस्तो पाउनुभएको छ ?
सूचना–प्रविधिको विकासका लागि सरकारको भूमिका न्यून छ । सरकारले त वातावरणसमेत बनाउन सकेको छैन । निजी क्षेत्रले वेला–वेलामा दिने दबाबका आधारमा मात्र सरकारले काम गर्छ । यति गर्दा पनि नीतिगत रूपमा अन्योल छ । सूचना प्रविधिलाई सरकारले कुन मन्त्रालयमा राख्ने भन्ने पनि अन्योल देखिएपछि कसरी सरकारको प्राथमिकतामा सूचना–प्रविधि छ भन्न सकिन्छ । सूचना–प्रविधिलाई सरकारले कहिले सञ्चार मन्त्रालयमा कहिले विज्ञान–प्रविधि मन्त्रालयमा राखेर फुटबलजस्तै बनाइएको छ, सरकार नै गम्भीर छैन । अझै पनि सूचना प्रविधि मन्त्रालय अपूरो भएको छ । यसमा सरकार नै अन्योलमा छ । त्यसले गर्दा निजी क्षेत्रमा पनि अन्योल छाएको छ । फरक–फरक मन्त्रालयबाट सूचना र सञ्चार प्रविधिको नीति आउँछ । सूचना–प्रविधिको ठोस विकासका लागि एकीकृत नीति र कार्यक्रम आवश्यक छ । हाम्रो अध्ययनले आइसिटीले कुल गार्हस्थ उत्पादनमा ठूलो योगदान पुर्‍याउने देखाएको छ । यसतर्फ राज्यले सोचेको छैन । सरकारले प्राथमिकतामा नराखे पनि क्यानले आइसिटी विकासमा महत्त्वपूर्ण भूमिका खेलेको छ, सूचना–प्रविधि प्रयोगको अभियान चलाएको छ ।इन्फोटेकमा विदेशी कम्पनीको पनि सहभागिता हुन्छ ?
क्यान इन्फोटेकमा विदेशी कम्पनीहरूको चासो बढ्दै गएको छ । अवलोकनकर्ताको रूपमा विदेशबाट पनि आउन थालेका छन् । जहाँसम्म विदेशी कम्पनीको सहभागिताको कुरा छ, त्यो त नेपालमा भएका प्रतिनिधिमार्फत भएकै छ । हरेक अन्तर्राष्ट्रिय ब्रान्डका नेपालमा आधिकारिक विक्रेता र प्रतिनिधि छन् । उनीहरूको सहभागिता निरन्तर छ । जस्तो कि यसपालिको अफिसियल स्पोन्सर हुवावे भएको छ । नेपालको प्रतिनिधिले हुवावेको चीनमा रहेको मुख्य कार्यालयमा प्रस्ताव पठाएर अफिसियल प्रायोजक भएको हो । नेपालमा भएका प्रतिनिधिमार्फत सबै जानकारी उनीहरूकहाँ पुग्छ । त्यही मौकामा कोही–कोही अवलोकन गर्न पनि आइरहेका छन् ।क्यान महासंघ बनेपछि त इन्फोटेकमा पनि नयाँ केही होला नि ?
इन्फोटेक हरेक वर्ष फरक किसिमले हुन्छ । यसपालि अझ राम्रो हिसाबले आयोजना गरेका छौँ । हामीले अब क्षेत्रीयस्तरमा पनि मेलालाई व्यापक बनाउँदै छौँ । पहिला क्षेत्रीयस्तरमा पोखरामा मात्र हुने गथ्र्याे, अब विराटनगर, झापामा पनि आयोजना हुँदै छ । त्यसपछि हामी जिल्ला–जिल्लामा पुग्छौँ । सूचना–प्रविधिको साक्षरता बढाउन हामी स्थानीय रूपमा नै कार्यक्रम आयोजना गर्ने योजनामा छौँ ।

﻿काठमाडौँ : एकीकृत नेकपा (माओवादी) ले वरिष्ठ नेता डा बाबुराम भट्टराईले पार्टी परित्याग गर्नु निर्णय गलत भएको जनाएको छ।पार्टीका स्थायी समिति सदस्य अग्निप्रसाद सापकोटाले डा भट्टराईको बहिर्गमनबाट आफू आश्चर्यमा परेको र सो निर्णय गलत भएको बताए। मुलुकले नयाँ संविधान जारी गरिसकेको र त्यसलाई सहज कार्यान्वयन गर्नुपर्ने बेलामा एकाएक पार्टी छाड्नु गलत भएको र मुलुक र जनताप्रति समेत राम्रो नभएको उनको भनाइ छ । 
 
नेता सापकाटाले भने, & संविधान कार्यान्वयन गरेर मुलुकलाई अगाडि बढाउने र पार्टी पुनर्गठन गर्ने बेलामा उहाँले जुन खालको व्यवहार प्रदर्शन गर्नुभयो, त्यो सर्वथा गलत छ । मुलुक, जनता र क्रान्तिको समेत विरुद्धमा छ।&  आफ्नो निर्णयमा पुनःविचार गरेर पुनः पार्टीमा फर्कनुपर्नेमा जोड दिँदै सापकोटाले हतारमा गरिएको निर्णय पूर्णतः गलत भएको बताए। डा भट्टराईले आफूले स्वतन्त्र रुपमा पार्टी परित्याग गरेको निर्णय गरेको बताए पनि उनको निर्णय स्वतन्त्र रुपमा नआएको बताए। 
 
एमाओवादीले आइतबारदेखि केन्द्रीय समितिको बैठक बोलाएको र बैठकमा डा भट्टराईको बहिर्गमन तथा अन्य समसायिक विषयमा समेत छलफल हुने उहाँले जानकारी दिनुभयो। डा भट्टराईले पार्टीमा नै बसेर संवाद र छलफल गरेको भए राम्रो हुने थियो भन्दै उनले गलत तबरले आएको निर्णय पनि पूर्णतः गलत नै हुने सापकोटाको भनाइ थियो ।

 


﻿व्यवस्थापिका–संसदले केही नेपाल ऐन संशोधन गर्दै ट्राफिक जरिबाना बढाउने व्यवस्था गरेपछि अहिले कार्यान्वयनको चरणमा छ ।
तर सरोकारवाला निकायले यसमा गम्भीर आपत्ति जनाएका छन् । यसअघि भएको व्यवस्थामा पाँचगुणासम्म बढाइएको भन्दै यातायात व्यवसायीले त्यसको विरोध गरेका छन् ।
अर्कोतिर सर्वसाधारण ठूलालाई नियम नलाग्ने तर सानालाई लाग्ने भन्दै असन्तुष्ट छन् । प्रस्तुत छ, जरिबाना बढाउनुपर्नाका कारण, क–कसलाई यो नियमले छुँदैन ? ट्राफिक प्रहरीका समस्यालगायतका विषयमा महानगरीय ट्राफिक प्रहरी महाशाखाका प्रमुख डिआईजी प्रकाश अर्यालसँग गरिएको कुराकानी  :
ट्राफिक जरिबाना बढाउनुपर्नाका कारण के होला ?
जरिबाना ट्राफिक प्रहरीले बढाएको होइन । सर्वाधिकार सम्पन्न संसदले बढाएको हो । केही नेपाल ऐन संशोधन गरेर जरिबाना बढाइएको हो । यो नियम २०४९ सालमा बनेको थियो । संसद्ले त्यसलाई संशोधन गरेर बढाएको हो । हामीले त्यसैलाई कार्यान्वयमा लैजान लागेको हो ।
सडक प्रयोगकर्ताहरु सुरक्षित तरिकाले यात्रा गरुन् भन्नका लागि पनि यो व्यवस्था कार्यान्वयनमा लैजान लागिएको हो । जरिबानाले असर पार्ने नियम मिचेर आफ्नो स्वार्थलाई केन्द्रमा राख्ने र अरुलाई ध्यान नदिइ सवारी चलाउनेलाई मात्र हो । जसले नियमको बेवास्ता गरेर अरुलाई पनि खतरामा पार्छन्, त्यस्ताका लागि हो ।
अहिले २५, ५० र २ सय जरिबाना हुँदा नियम मान्नुपर्छ भन्ने देखिएन । त्यसका लागि पनि बढाउनुपर्ने थियो । यो खासै बढेको होइन ।
पाँचगुनासम्म बढेको छ । यो पनि थोरै भयो र ?
२ करोडको मोटर चलाउने मान्छेलाई ५ सयदेखि १५ सयसम्मको कति महत्व रहन्छ र ? सार्वजनिक यातायात चलाउनेहरु बस, ट्रक, माइक्रो, ट्याक्सी चालकले ८० हजारसम्म बचत गर्छन् । त्यो मान्छेलाई २५ रुपैयाँको के महत्व हुन्छ र ? उसले त्यसैका लागि पनि सवारी नियम उल्लङ्घन गरेको हुन्छ । अरुलाई बाधा व्यवधान पारेर, बढी यात्रु राखेर उसले फाइदा लिइरहेको हुन्छ । कानुन मान्नका लागि पनि यो आवश्यक थियो ।
युरोपमा सवारी साधनको मूल्यभन्दा पाँचगुणा बढी जरिबाना गराइन्छ । विश्वमा सवारी दुर्घटनामा मृत्यु हुनेमा प्रतिलाख १६/१७ जना छन् । सवारीसाधन धेरै भएका युरोपियन देशहरुमा यो संख्या कति कम छ । किनकी त्यहाँ नियम कडा छ ।
जरिबाना बढी भएर मात्रै दुर्घटना कम हुने अर्थात नियम उल्लङ्घन नहुने हो र ?
मैले त्यही किसिमले भन्न खोजेको होइन । जरिबानाले ट्राफिक नियम पालना गर्नलाई प्रेरित गर्छ । धेरै जरिबाना हुँदा चालकले ट्राफिक नियम उल्लङ्घन गर्न दशपटक सोच्छ ।
मापसे गर्नेलाई जरिबाना बढाइएको छैन तर सडकमा थोरै लेन मिच्नेलाई झन बढी जरिबाना ! हो सुहाउने कुरा हो ?
त्यसको सन्दर्भ अलिकति फरक छ । मादक पदार्थ सवारी चलाउनेलाई कारवाही दफा १६४ बमोजिम होइन । यो अधिकार प्रत्यायोजन भएर यातायात व्यवस्था विभागले दिएको अधिकार हो । पहिले तीन पटकसम्म मापसे गरेर सवारी चलाएको भेटिएमा पनि एकहजार जरिबाना गथ्र्यौं तर अहिले मापसे गरेर सवारी चलाएको भेटिएमा तेस्रोपटकमा १५ सय तिराउन सक्ने व्यवस्था गरिएको छ । अधिकार प्रत्यायोजन भएर आएको हुनाले थप व्यवस्था यातायात व्यवस्था विभागबाटै गरिनुपर्छ । संसदले संशोधन गरेर ल्याएको छुट्टै विषय हो ।
ट्राफिक प्रहरीलाई कमिसन आउँछ भनेर बढाइएको हो भन्ने बाहिरको हल्ला सुन्नुभएको छैन ?
ट्राफिकलाई कमिसनको व्यवस्था भएपछि १/२ पटक मात्रै प्राप्त भयो होला । २ वर्षदेखि यो कमिसन प्राप्त भएको छैन । २ वर्षको अवधीमा त्यो जवान कहाँ पुगिसकेको हुन्छ । हामीकहाँ एक/एकवर्षमा पनि परिवर्तन हुन्छ । म एक वर्ष अघि अर्कै ठाउँमा थिएँ । एक/एक वर्षमा सरुवा हुन्छ । दुई वर्षसम्म कमिसन आउँदैन । कमिसन सोँचेर जरिबाना बढाइएको होइन । यो त संसदले बढाएको विषय हो । हामी कार्यान्वयन गर्ने निकायमा छौं । कार्यान्वयमा लैजान्छौं । सडकमा सबैले नियम कानुनलाई पालना गरेर सडक दुर्घटना कम होस् भन्नका लागि काम गरेका हौं । कमिसनको लोभमा काम गरेका छैनौं । कमिसन कहिले पाउने र कहिले आउने भन्ने आशामा पटक्कै काम गरेका होइनौं । समाजले पनि त्यसरी बुझिदिन भएन ।
तर यातायात व्यवसायीले जरिबाना बढाइयो भने सवारीसाधन चलाउँदैनौं भनेर धम्कि दिएका छन् । तपाईंहरु अब के गर्नुहुन्छ ?
मलाई अचम्म लाग्छ । यदि उहाँले कुनै नियम उल्लङ्घन नगरे पैसा तिर्नैपर्दैन । जरिबाना तिर्नै पर्दैन । तर उहाँहरुले न्युनतम जरिबानामा नियम उल्लङ्घन गर्न पाउनुपर्छ भन्नुभएको हो भने कुरा अर्कै हो । होइन भने नियम अनुसार सवारी चलाउने हो भने जरिबाना तिर्नैपर्दैन । सर्वोच्चता प्राप्त गरेको सार्वभौम संसदले बनाएको ऐन कसैले मान्दैनौं भन्न मिल्दैन ।
यो नियम क–कसलाई लाग्छ ?
यो नियम सडकमा जति पनि सवारीसाधन गुड्छन, ति सबैलाई लाग्छ । सवारीसाधन चलाउँदा नियमपूर्वक चलाए केही तिर्नैपर्दैन । अहिलेसम्म २५ रुपैयाँ नतिरिकन चलाउने चालकहरु पनि प्रशस्तै छन् । नियम पालना गर्नेलाई १५ सय होइन १५ लाख भएपनि केही फरक पर्दैन । किनकी उसले नियम पालना गरेर चलाउँछ । नियम उल्लङघन गर्ने सोच राख्नेलाई समस्या हुन्छ ।
विभिन्न बहाना देखाएर सुरक्षाकर्मी राखेर यात्रा गर्ने कसैले पनि ट्राफिक निमय पालना गर्दैनन् । उनीहरुले नियम पालना नगरेको सर्वसाधारण सबैले देख्छन् । ट्राफिकले नदेखेर कारवाही नगरेको हो ? कि दबाव परेर ?
सवारी ऐनमा केही व्यवस्था गरिएको हुन्छ । बारुणयन्त्र, एम्वुलेन्स, अति विशिष्ट व्यक्तिलाई निश्चित छुट दिइएको हुन्छ । यो प्रश्नको हिसावले पनि यसैलाई लक्षित गरेको होला । मैले नै मेरो चालकले इमर्जेन्सी बत्ति नबालीकन नियम उल्लङ्घन गर्यो भने त्यसलाई चिट थमाउनेलाई पुरस्कृत गर्छु भनेको छु । म चढेको सवारी चालकले पनि नियम उल्लङ्घन गर्न पाउँदैन ।
अति विशिष्ट बाहेकका पनि कति नेताहरु, प्रहरी, सेनाका अधिकारी त्यसरी हिंडेका छन् । उनीहरुलाई तपाईंहरुले कारवाही गर्न सक्नुहुन्न ? 
नेपाल सरकारले उहाँहरुको सुरक्षा थ्रेट र सुरक्षाको प्रवन्ध गरेर केही व्यवस्था गरेको छ । उहाँहरुलाई रोक्दा पनि केही थ्रेट हुन सक्छ भन्ने हिसावले सुरक्षाकर्मी व्यवस्था गरिएको हो । उहाँहरुलाई पनि हामी विशिष्ट व्यक्ति सरह मान्छौं ।
त्यस्ता नियम नै मान्न नपर्ने व्यक्तिहरु नेपालमा कति छन् ?
त्यो त मैले यहाँ भन्न मिल्दैन । गृहमन्त्रालयको समितिले दिएको छ । संख्या ठुलै छ ।
सडकको भौतिक संरचना अनुसार काम गर्न ट्राफिकलाई कत्तिको अप्ठेरा छन् ?
यातायात व्यवस्थामा रहेका दफामा ट्राफिक प्रहरीलाई भनेर कुनै जिम्मेवारी दिएको छैन । अधिकारप्राप्त दफामा पनि हामीलाई १५ प्रतिशत मात्रै अधिकार छ । बाँकी यातायात व्यवस्था विभाग, सडकलाई दिइएको छ । सडकले सबै भौतिक संरचना बनाएको, यातायात व्यवस्था विभागले कसलाई कहाँको रुट परमिट दिने भन्नेछ । त्यसपछि अनुगमन गर्ने जिम्मा हामीलाई दिएको छ । त्यो अवस्थामा कसैले उल्लङ्घन गर्छ भने कारवाही गर्ने जिम्मा मात्रै दिएको हुन्छ ।
ट्राफिक लाइट राख्न नसकेको गिनिज बुक्समा दर्ता हुनुपर्ने अवस्था छ । ५० लाख मान्छे बस्छन्, ८ लाख सवारी साधन चल्छन्, राजधानी, ७० हजार मान्छे दैनिक ओहोर दोहोर गर्छन् । त्यस्तो ठाउँमा एउटा पनि ट्राफिक लाइट सही छैन । चोकमा उभिएर हातको इशारामा काम गर्नुपर्ने अवस्था छ ।
रुट परमिट हेर्दा पनि साँखुको लागि दिइएको छ । बसपार्कमा छिरेर साँखुतिर जान हिँडेको गाडी रिङरोडमा चलिरहेको हुन्छ । अर्कोतिरको पनि त्यस्तै छ । यसले सबै बेथितिको बीच हामी नियम बसाउन लागिपरेका छौं ।
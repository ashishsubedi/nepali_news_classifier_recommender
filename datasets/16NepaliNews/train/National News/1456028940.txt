
﻿पुष्प दुलाल
९ फागुन, काठमाडौं । मधेस आन्दोलन र भारतीय नाकाबन्दीका कारण बैंक तथा वित्तीय संस्थाहरुमा पैसा थुप्रिएपछि नियाम नेपाल राष्ट्र बैंकलाई त्यसको व्यवस्थापन गर्न हम्मेहम्मे परेको छ ।
केन्द्रिय बैंकले चालू आर्थिक वर्षको ६ महिनामै विभिन्न मौद्रिक उपकरण प्रयोग गरेर बजारमा रहेको ४ खर्ब २४ अर्ब रुपैयाँ उठाएको छ । यसरी बजारबाट उठाएको अधिक तरलतामध्ये १ खर्ब ३४ अर्ब रुपैयाँ अझै राष्ट्र बैंककै नियन्त्रणमा रहेको राष्ट्र बैंकका प्रवक्ता त्रिलोचन पंगेनीले जानकारी दिए ।
‘बैंकहरुसँग पैसा फालाफाल भएको तर लगानी गर्ने वातावरण नबनेको अवस्थामा अनियन्त्रित लगानी हुन गई अर्थतन्त्रमा हुनसक्ने गंभीर दुर्घटना रोक्न राष्ट्र बैंकले तरलता प्रशोचन गर्नु परेको हो,’ पंगेनीले अनलाइनखबरसँग भने ।
बजारमा भएको अधिकत तरलता व्यवस्थापन गर्न राष्ट्र बैंकले ६७ करोड ३७ लाख रुपैयाँ बराबरको व्याजको भार व्यहोरेको छ । अनुसार राज्य कोषबाट तरलता व्यवस्थापन गर्न खर्च गर्नुपर्ने परिस्थिति दुःखद भएको पंगेनीले बताए । यसरी बजारबाट उठाइएको रकममा राष्ट्र बैंकले अत्यन्तै कम व्याज दिन्छ ।
राष्ट्र बैंकले सबैभन्दा पछिल्लोपटक फागुन ४ गते ९० दिनका लागि १० अर्ब रुपैयाँ उठाएको निक्षेप औषत व्याजदर ०.३७ प्रतिशत कायम भएको थियो ।
पंगेनीका अनुसार राष्ट्र बैंकले ३३ पटक निक्षेप संकलनमार्फत १ खर्ब ७८ अर्ब ४० लाख रुपैयाँ, २८ पटक रिभर्स रिपोमार्फत १ खर्ब ३७ अर्ब ३५ करोड रुपैयाँ र ५ पटक आउटराइट सेलमार्फत ९ अर्ब १० करोड रुपैयाँ बजारबाट उठाएको हो ।
‘राष्ट्र बैंकले बोलकबोलमार्फत उठाएको निक्षेपका लागि ६३ करोड २ लाख, आउटराइट सेलमार्फत उठाएको रकमका लागि ३ करोड ६२ लाख र रिभर्स रिपोमार्फत उठाएको रकमका लागि ७३ लाख रुपैयाँ व्याज खर्च व्यहोर्नुपरेको छ,’ पंगेनीले भने ।
फागुन ४ गतेसम्ममा बैंकिङ प्रणालीमा अझै ६२ अर्ब रुपैयाँ अधिक तरलता रहेकेा राष्ट्र बैंकले जनाएको छ ।
राष्ट्र बैंकले बोलकबोलमार्फत उठाउने निक्षेपको ९० दिनपछि मात्रै फिर्ता गर्छ । रिभर्स रिपोको समयावधि भने ७ दिनको मात्रै हुन्छ । रिभर्स रिपोको न्यूनतम व्याजदर ०.०००१ प्रतिशतसम्म कायम भएको राष्ट्र बैंकले जनाएको छ ।
मधेस आन्दोलन र भारतीय नाकाबन्दी दुबै हटेकाले अब आर्थिक क्रियाकलाप बढ्ने र बैंकिङ क्षेत्रको अधिक तरलता पनि विस्तारै घट्दै जाने पंगेनीले बताए ।
के हो अधिक तरलता ?
अधिक तरलता भनेको बैंक तथा वित्तीय संस्थाहरुसँग लगानी गर्न मिल्ने पुँजीको पर्याप्तता हो । निक्षेपको वृद्धिदरको अनुपातमा कर्जा बढ्न नसकेपछि बैंकहरुमा लगानी गर्न मिल्ने पुँजी थुपि्रन्छ ।
गत साउन तेस्रो सातादेखि सुरु भएको मधेस आन्दोलन र असोज पहिलो सातादेखिको भारतीय नाकाबन्दीका कारण मुलुकमा लगानीको वातावरण बिगि्रएपछि बैंकहरुमा पैसा थुपि्रएको हो । लगानीमैत्री वातावरण नबन्दा व्यवसायी र सर्वसाधारणबाट कर्जाको माग हुँदैन र भएको पैसा पनि निक्षेपकारुपमा बैंकहरुमा थुपि्रन्छ । राजनीतिक अस्थिरताका कारण लगानीको वातावरण बन्न नसक्दा वितेका ३/४ वर्षदेखि बैंकिङ प्रणाली अधिक तरलताको मारमा पर्दै आएको छ ।
तरलता बढी हुँदा के हुन्छ ?
बैंकिङ प्रणालीमा अधिक तरलता भएपनि बैंकमा पैसा राख्दा सर्वसाधारणले अत्यन्तै कम मात्रै व्याज पाउँछन् । राष्ट्र बैंकका प्रवक्ता पंगेनीका अनुसार व्याजदर कम भएपछि सर्वसाधारणले बैंकमा पैसा राख्नुभन्दा उपभोगमा खर्च बढाउँछन् । उपभोगमा खर्च बढेपछि आयात बढ्छ, जसकारण महंगी पनि बढ्छ र मुलुकको भुक्तानी सन्तुलनमा समेत असर पर्छ ।
त्यतिमात्र होइन, अधिक तरलताको चापमा परेका बैंक तथा वित्तीय संस्थाहरुले जथाभावी लगानी बढाउँछन्, जसले पछि वित्तीय क्षेत्रलाई मात्रै नभई समग्र अर्थतन्त्रलाई नै गंभीर संकटमा पुर्‍याउन सक्छ ।
त्यसैगरी, व्याजदर कम भएपछि मुलुकबाट पुँजी पलायनको खतरा पनि उत्तिकै बढ्छ । भारतीय बैंकहरुले निक्षेपमा ७/८ प्रतिशत व्याज दिन्छन् । तर, नेपाली बैंकहरुले ५/६ प्रतिशतमै ऋण दिँदै आएका छन् । नेपाली बैंकबाट ऋण लिएर भारतीय बैंकमा निक्षेप राख्ने प्रवृत्ति बढ्ने भएकाले पुँजी पलायनको खतरा रहेको राष्ट्र बैंकका राष्ट्र ऋण व्यवस्थापन विभागका कार्यकारी निर्देशक डा. मिनबहादुर श्रेष्ठले बताए ।

﻿
२४ पुस, काठमाडौं । भारतका लागि नेपाली राजदूत दीपकुमार उपाध्यायले प्रधानमन्त्री केपी शर्मा ओलीको भारत भ्रमण आगामी फागुनको अन्तिम सातामा हुने बताएका छन् । उनले भ्रमणका नयाँ योजनाहरुबारे काम गरिरहेको उनले जानकारी पनि दिए ।
रिपोर्टर्स क्लब नेपालले शुक्रवार आयोजना गरेको साक्षात्कारमा राजदूत उपाध्यायले भने, ‘प्रधानमन्त्री केपी शर्मा ओलीको पहिलो विदेश भ्रमणको रुपमा छिमेकी मित्र राष्ट्र भारतको औपचारिक भ्रमण फेब्रुअरी दोस्रो साता हुने गरी तयारी भइरहेको छ । भ्रमणमा नयाँ योजना र अन गोईङ विषयहरुमा काम गरिरहेका छौं ।’
नेपाल-भारत सम्वन्ध करेक्सन मोडमा
राजदुत उपाध्यायले नेपाल भारत सम्बन्ध सुधार्ने गर्ने मोडमा पुगेको उल्लेख समेत गरे । उनले भने, ‘पहिला भारत र नेपाल विपरित दिशामा थिए । अहिले भारतको सोचमा पनि बदलाव आउन थालेको छ । छिटो समस्या समाधान गरेर नेपाल भारत सम्बन्ध भारतीय प्रधानमन्त्री नरेन्द्र मोदीको नेपाल भ्रमणका बेलामा रहेको उचाईमै पुर्‍याउनु पर्छ भन्ने थालेका छन् ।’
नेपाल-भारत सम्बन्धलाई तातो पीडालुको संज्ञा दिँदै उनले खाँदा पनि मुख पोल्ने नखाँदा पनि खान मन लाग्ने तर खान नसक्ने खालको भएको टिप्पणी गरे ।
राजदूत उपाध्यायले साक्षात्कारमा नाकाबन्दी शब्द उच्चारण गरेनन् तर यसलाई राजनीतिक पराकम्पनको संज्ञा दिए । यी घटनाक्रमलाई खराब दिनको रुपमा दुःखको रुपमा मात्रै सम्झनु पर्ने उनले धारणा राखे ।
उनले आफूले भारत र नेपालमा सबैलाई भेटेर सहमतिमा समाधान गर्न आग्रह गरेको उल्लेख गर्दै संसदमा रहेको संविधान संसोधन र त्यसमा परेको संसोधन दुबै पक्षको लागि जित्ने अवस्थाको रहेकाले अब छिटो समाधान गर्नुपर्ने बताए ।
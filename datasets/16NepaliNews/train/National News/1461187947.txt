
﻿राजविराज, ८ वैशाख । नेपाल ट्रेड युनियन काँग्रेसको दोस्रो पूर्वाञ्चल क्षेत्रीय परिषद् बुधबारदेखि राजविराजमा शुरु भएको छ ।
साह धर्मशालामा परिषदको उद्घाटन गर्दै प्रमुख अतिथि नेपाली काँग्रेस सप्तरीका सभापति दिनेश कुमार यादवले लामो इतिहास बोकेको नेपाल ट्रेड युनियन काँग्रेसलाई अझ सबल र सक्षम बनाउनुपर्ने आवश्यकता औंल्याए । नेपालमा मजदुर आन्दोलनको शुरुवात गरेको ट्रेड युनियन काँग्रेसले प्रजातान्त्रिक आन्दोलनलाई पनि उत्तिकै सहयोग पु¥याएको उनले चर्चा गरे ।
परिषद् उद्घाटन समारोहमा काँग्रेस सप्तरीका सचिव रामकुमार यादव, कृषि श्रमिक संघका महासचिव उमेश मिश्र, ट्रेड युनियनका केन्द्रीय महासचिव महेन्द्र प्रसाद यादव, क्षेत्रीय सचिव डिक घिमिरे, केन्द्रीय सदस्य राधिका कुइँकेल, तारा राई लगायतले पनि शुभकामना मन्तव्य व्यक्त गरे । पूर्वाञ्चल क्षेत्रीय समितिका सचिव डिक प्रसाद घिमिरले वार्षिक प्रतिवेदन प्रस्तुत गरे भने ट्रेड युनियन काँग्रेस सप्तरीका अध्यक्ष मनोज मण्डलले स्वागत मन्तव्य व्यक्त गरे ।
नेपाल ट्रेड युनियन काँग्रेस पूर्वाञ्चल क्षेत्रीय समितिका अध्यक्ष नारायण बाबु कार्कीको अध्यक्षतामा आयोजित क्षेत्रिय परिषदमा पूर्वाञ्चलका मोरङ, झापा, सुनसरी, धनकुटृा, उदयपुर, सिरहा, ताप्लेजुङ, खोटाङ, ओखलढुङ्गा, भोजपुर र सप्तरी जिल्लाका ट्रेड युनियन प्रतिनिधी सहभागी छन् ।
 
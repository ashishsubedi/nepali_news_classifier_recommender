
﻿
सुभाषप्रसाद साह
२९ पुस, बारा । बिगत पाँच महिनादेखि बन्द रहेको कलैयाको यातायात र बजार खुलेपछि यहाँ चहलपहल बढेको छ । जारी मधेस आन्दोलनले कष्टकर बनेको बारा जिल्लाको जनजीबन आन्दोलन खुकुलो भएसँगै सामान्य बनेको छ ।
तराई मधेसमा आन्दोलनरत बारास्थित संयुक्त लोकतान्त्रिक मधेसी मोर्चा, संघीय समाबेशी मधेसी गठबन्धनसहितका दलहरु, यातायात व्यवसायी, उद्योगी व्यापारीहरुको संयुक्त बैठकले यातायातका साधन र बजार खोल्ने सहमति गरेका छन् ।
‘बिगत पाँच महिनादेखिको बन्दले जनजीबन कष्टकर भएकाले सर्वसाधारणको आग्रहमा आन्दोलन खुकुलो गरिएको छ,’ मोर्चाका प्रवक्ता अरुणकुमार सिंहले भने ।
सरकारी कार्यालय खुलेनन्
तराई-मधेसमा आजभोलि आन्दोलन हुन छाडेको छ । तर, मोर्चाका नेताहरु नेपाल-भारत सीमा नाकामा धर्ना दिनेलगायतका आन्दोलनका कार्यक्रम जारी रहेको बताउँछन् ।
बारा सदरमुकाम कलैयामा बजार र यातायातका साधन खुले पनि सरकारी कार्यालयहरु भने बन्द नै छन् ।
सेवाग्राहीको बढी चाप हुने भुमिसुधार कार्यालय बन्द नै छ । जग्गा सम्वन्धी काम लिएर टाढा टाढाबाट आउने सेवाग्राहीहरु भुमिसुधार कार्यालयमा काम नहुँदा समस्यामा परेका छन् ।
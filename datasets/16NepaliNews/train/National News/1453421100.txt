
﻿नयाँ पत्रिकाकाठमाडौं, ८ माघ 
भारतसम्म आइपुगेका थिए हेलिकोप्टर
भूकम्पलगत्तै बेलायतले सहयोग सामग्री बोकेर नेपाल पठाएका तीनवटा हेलिकोप्टर भारतसम्म आएर फर्किंदा ३० लाख पाउन्ड स्टर्लिङ खर्च भएको देखिएको छ । अन्तिम समयमा नेपालले बस्न अनुमति नदिएपछि ती हेलिकोप्टर भारतबाटै फर्किएका थिए ।
डेली मेलले प्रकाशित गरेको समाचारअनुसार मिसन सुरु नै नहुँदै फर्काउनुपरेका हेलिकोप्टरबाट त्यति घाटा भएको हो । डेली मेलका राजनीतिक उपसम्पादक ज्यासन ग्रोभ्सले लेखेको समाचार बिहीवार प्रकाशित भएको छ ।
भारतमा एक महिना राखेर फिर्ता
बेलायतले नेपालमा उद्धार तथा राहतका लागि तीनवटा हेलिकोप्टर पठाएको थियो । तर, ती हेलिकोप्टर नेपालका लागि फिट नहुने भन्दै नेपालले स्वीकार नगरेपछि भारतको चण्डीगढबाटै बेलायत फर्काइएको थियो । हेलिकोप्टर एक महिना भारतीय विमानस्थलमा राखेर फर्काइएको थियो ।
बेलायतको नेसनल अडिट अफिस (राष्ट्रिय लेखापरीक्षण कार्यालय)ले सो रकम सुरुमा रक्षा मन्त्रालयले व्यहोरेको तर अन्तत: अन्तर्राष्ट्रिय विकास विभाग (डिएफआइडी)बाट मिलान गरिएको जनाएको छ । सन् २०१०–११ तथा २०१४–१५ मा बेलायतले एक अर्ब पाउन्डभन्दा बढी मानवीय सहायता दिएको जनाएको छ ।
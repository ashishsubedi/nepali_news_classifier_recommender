
﻿१४ पुस, चितवन । चितवनको सौराहामा जारी चितवन हात्ती महोत्सवअन्तरगतको हात्ती फाष्ट वाकमा जिल्ला विकास समिति चितवनको तर्फमा खेलेको अनारकली, होटल बाराहीको तर्फबाट खेलेको बम्बोजकली र सिदार्थ रेफरिजेटरबाट खेलेको एकताकली फाईनलमा प्रवेश गरेका छन् ।
डुंगा दौडतर्फ तीनवटा डुंगा र गाडा दौडतर्फ ६ वटा गाडा दोस्रो चरणमा प्रवेश गरेको नतिजा प्रकाशन समितिका सदस्य परमानन्द गर्गले जानकारी दिए । यस्तै आजको हात्ती सुन्दरी प्रतियोगितामा सेल्फीकली, एकताकली र पुष्पाकली फाईनलमा गएको नतिजा प्रकाशन समितिका संयोजक ऋषि तिवारीले जानकारी दिए ।
फुटबलमा अर्घाखाँची सिमेन्ट विजयी
हात्तीका फुटबल प्रतियोगितामा अर्घाखाँची सिमेन्ट विजयी भएको छ । खेलमा आर्मी मोटर्सलाई हराउँदै अर्घाखाँची सिमेन्ट ३-२ गोलले विजयी भएकेा हो । अब उसले फाईनलमा प्रभुसँग भिड्ने भएको छ । यसअघि मंगलबारको खेलमा सिजी फुड्सलाई ३-० गोल अन्तरले पराजीत गर्दै प्रभु बैंकले फाईनलको यात्रा तय गरेको थियो ।
जारी हात्ती महोत्सव अन्तरगत आज भएको अर्घाखाँची र आर्मी मोटर्स बीचको खेल १-१ को बराबरीमा टुंगिएपछि खेल पेनाल्टी सुटआउटमा गएको थियो । त्यसपछि पेनाल्टीमा गएको खेलमा आर्मीका कसरागजले एक गोल गरे । अर्घाखाँचीका सिमसारकली र माडीगजले गोल गरे ।
व्ल्यू प्लानेटले दोस्रो चरणमा
एयर डाईनाष्टिक हात्तीपोलो प्रतियोगितामा कुमारी बैंकलाई ३-२ गोल अन्तरमा हराउँदै व्ल्यू प्लानेटले दोस्रो चरणको यात्रा तय गरेको छ । विनोद चौधरीले ९, ११ र १२ मिनेटमा गोल गरे । निर्धारित २० मिनेटको खेलमा कुमारीका योगेन्द्र अधिकारीले ६ मिनेटमा र श्रीमंगल महत्तोले थपिएको एक मिनेटमा गोल गरेकेा हात्ती महोत्सवका संयोजक दिपक भट्राईले बताए ।
महोत्सवको तेस्रो दिन करिब ३० हजार बढी दर्शकले अवलोकन गरेका छन् ।
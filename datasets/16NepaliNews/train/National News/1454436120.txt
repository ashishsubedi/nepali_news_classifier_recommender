
﻿
राधेश्याम पटेल (खोज पत्रकारिता केन्द्रको रिपोर्ट)
१९ माघ, काठमाडौं । वीरगन्जबाट २० किलोमिटर परको एउटा गाउँ सतबरियामा दुई महिनायता एउटै वडाका २६ जनाको मृत्यु भयो । सरकारी निकाय जिल्ला जनस्वास्थ्य कार्यालय पर्साले ‘ज्वरो आएर’, ‘चिसोले’, ‘निमोनिया भएकाले’ उनीहरुको निधन भएको बतायो । तर, के मृत्युका यिनै कारणहरु पर्याप्त छन् त ?
वीरगञ्जबाट २० किलोमिटर पश्चिममा पर्छ पोखरिया नगरपालिका त्यहाँ पोखरिया अस्पताल पनि छ । गएको बर्ष मात्रै यहाँ नगरपालिका घोषणा भएको हो । यही नगरको वडा नम्बर ४ मा पछिल्लो दुई महिनामा मात्रै २६ जनाको मृत्यु भयो । १३ माघमा वीरगन्जका सञ्चार माध्यमले यो दुःखद घटना बाहिर ल्याए । त्यसको भोलि र पर्सिपल्ट राजधानीका केही सञ्चार माध्यमले यसलाई छिटफुट स्थान दिए ।
घटनास्थल पुग्न कठिन हुने पहाडको कुनै दुर्गम गाउँ पनि होइन, मधेसको नगरपालिकाभित्र पर्छ यो ठाउँ । ०७२ मङसिर पहिलो सातादेखि र माघको पहिलो सातासम्म २ महिनामा एउटै वडाका २६ जनाको मृत्युको कारण जेसुकै भए पनि एउटै वडामा यति ठूलो मानवीय क्षति हुनु सामान्य घटना थिएन ।
त्यसैले हामीले सतवरियाको त्यो वस्तीमै पुगेर खोतल्यैां यो प्रकरणको भित्री पाटोः
सिलसिलेबार मृत्यु
यस वडामा दुई हजार ६ सय हाराहारी जनसंख्या रहेछ । घरधुरीका हिसाबले हजाम १५ घर, चमार २७५ घर, लोहार २५ घर, कानु ३ सय घर, अहिर ७५ घर, पहाडी समुदाय १५ घर, रौनियार २५० घर, कोइरी १० घर रहेछन् ।
गाउँमा सवैभन्दा पहिला भेटिइन् प्रमिलादेवी कानु । एक महिनाअघि मात्रै १२ बर्षीया छोरी गुमाएकी प्रमिलादेवीसँग कुरा गर्ने शब्द थिएनन् । निन्याउरो मुहारले धेरै कुरा भन्थ्यो । शोकाकुल परिवेशमा घर अगाडि उभिएर बल्लतल्ल भनिन्, ‘अहिले पनि विश्वास लाग्दैन, रानी वितेको ।’

रानी कक्षा ६ मा पढ्थिन् । डेढ सातादेखि विरामी थिइन् । झाडापखाला लागेको थियो । प्रमिलाले गाउँकै अस्पतालका डाक्टरलाई देखाइन । त्यहाँ दिएको अषौधीले काम गरेन ।
हजुरबुवाले छिमेकी हरिहरपुर गाउँको एउटा झाँक्री बोलाएर झारफुक गराए । रानीलाई सन्चो भएन । नजिकैको बसतपुर गाउँको चिनेको झोले डाक्टर मुन्नाबाट औषधी किनेर खुवाए । उल्टो रानी बर्बराउन थालिन् ।
एक दिन रानीले ‘हजुरबुबा, मेरो आँखाले केही पनि देख्न सक्दैन’ भनिन् । ससुरा-बुहारी भएर रानीलाई वीरगंजस्थित नारायणी उपक्षेत्रीय अस्पताल पुर्‍याए । केहीबेरमै उनको मृत्यु भयो ।
चञ्चले उमेरकी खेल्ने छोरी गुमाएको कानु परिवारका कुनै सदस्य पनि नरोइकन बोल्न सक्दैनन् । निकैबेर थामिएर आमा प्रमिलाले भनिन् ‘पोखरिया अस्पतालमा राम्रो डाक्टर राखिदिनु, नत्र अस्पताल बन्द गरी दिनू ।’
सतवरिया गाउँकै सोनु साह कानुको ६ महिना २ दिनको छोरो अर्जुन बित्यो । अर्जुन र करण दुई जुम्ल्याहा जन्मिएका थिए । तीमध्ये जेठा अर्जुनको माध पहिलो साता मृत्यु भयो । राति आमाको दूध चुसेर निदाएका अर्जुन विहान आमा बिउझँदा जीवित थिएनन् ।

पोखरिया बजारमा मिठाई पसल छ सोनुको । छोराको मृत्युले पत्नी विक्षप्त भएकी छन् । सोनु भन्छन, ‘एक सातासम्म त जीवन नै समाप्त भए झैं लाग्यो । हिजोआज जिउ अलि हलुको हुँदैछ ।’ छोरा अर्जुनलाई कुनै रोग थिएन । राति सकुशल सुतेको छोरो विहान जीवित थिएन । घटना कसरी भयो भन्नु ? कसको दोष भन्नु ? विखलबन्दमा छ साह परिवार । अब करणलाई कसरी बचाउने भन्ने चिन्तामा छन् उनीहरु ।
यो दुई महिनामा गाउँका अरु २४ जनाले ज्यान गुमाएका छन् । एकपछि अर्को गरेर यही वडाका मानिस मर्न थालेपछि गाउँ त्रसित छ । एउटै वडामा यति ठूलो भवितव्य कसरी पर्न गयो भनेर गाउँलेहरु चर्चा गर्छन् । चिसो र जाडोलाई दोष दिन्छन् उनीहरु ।
सरकारी निकाय जिल्ला जनस्वास्थ्य कार्यालय पर्साले सबैको मृत्युको कारण भेटेको रहेछ । घटनाले धेरै चर्चा नपाओस् र पत्रकारले पनि ‘अज्ञात कारणबाट मानिस मरेको’ समाचार नदिउन् भनेर हुन सक्छ, जिल्ला जनस्वास्थ्य कार्यालय पर्साले ‘सबैको मृत्युको कारण खुलेको’ प्रतिवेदन नै सार्वजनिक गर्‍यो ।
आफन्तहरु के भन्छन् ?
रुकसाना खातुनः  हजुरबुबा रोग मियाँ ७३ बर्षको हुनुहुन्थ्यो । ज्वरो आएको थियो, खोकी लाग्थ्यो । ५ दिनदेखि खाना खानु भएको थिएन । विहान १० बजे घरमै उहाँको निधन भयो । एक महिना हुनलाग्यो, हामीलाई धेरै मायाँ गर्ने हजुरबुबा बिना घर सुनसान भएको ।
करिमन रामः  आमा कलहीदेवी राम ७० बर्षकी हुनुहुन्थ्यो । एक महिना पहिलेको कुरा हो । १० दिनदेखि ज्वरो र खोकीले आमालाई सताएको थियो । ७ दिनदेखि भात रुचेको थिएन । नजिकैको बसन्तपुर गाउँमा रहेको डा.मुन्नाको औषधि पसलमा लगेर उपचार पनि गरायौ । आमालाई कालले कति छिटो टिपेर लग्यो, हामीलाई पत्तै भएन । नराम्रो लागि रहेको छ ।
रामशरण रामः  बुहारी २२ बर्षीया समुन्द्र देवी ८ महिनाकी गर्भवती थिइन् । धेरै रगत बग्न थालेपछि रक्सौलको डंकन अस्पतालमा भर्ना गरायौँ । पेटमा बच्चाको अवस्था ठीक नभएकाले चिकित्सकहरुले अप्रेसन गरेर जिवितै बच्ची निकाले । केहीबेरमा बुहारीको मृत्यु भयो । भोलिपल्ट नातिनीले पनि संसार छाडिन् ।
रामप्रसाद चौहानः  बुबा ढोडा महतो ७० बर्षको हुनुहुन्थ्यो । दुवै मृगौलामा पत्थरी थियो । ३ दिनसम्म डाइलोसिस गरेर अप्रेशन गरियो । तर, विस्तारै मुटुको चाल मन्द हुदै गयो र फोक्सोले काम गर्न छोड्यो । चिकित्सकले बाच्ने आशा कम छ भनेका थिए । शल्यक्रिया गरेको २ दिन पछि उहाँको मृत्यु भयो ।
लालसादेवी चौहानः  मेरी छोरी ८ दिनमा गई । अहिले छोरी वितेको पनि १ महिना भयो । राति राम्रोसंग दूध खाएर सुतेकी छोरी विहान ३ बजे छामछुम गर्दा उसको श्वास चल्न छोडेको थियो । के कारणले मृत्यु भयो, थाहा पाइँन । अहिले सम्झँदा नराम्रो लाग्छ ।

शोभादेवी रामः मेरी छोरी रिन्कु ६ महिनाकी थिइ । पहिलो छोरी सबैले धेरै माया गर्थे । एक्कासी झाडापखाला लाग्यो । पोखरिया अस्पताल लगेँ । नजिकमा पाइने औषधि खुवाएँ । त्यसपछि नारायणी उपक्षेत्रीय अस्पताल लगेँ । त्यहाँ चिकित्सले निमोनिया तथा भाइरलले झाडापखाला भएको भने । भारतको मोतिहारी लाँदै गर्दा बाटोमै प्राण गयो ।

सुनितादेवी रामः बुबा बाबुलाल राम ७० बर्षको हुनुहुन्थ्यो । उहाँ अपाङ्ग हुनुहुन्थ्यो । उपचारका लागी नारायणी उपक्षेत्रीय अस्पताल लग्यौं । त्यहीँ उहाँ बित्नुभयो । डाक्टरले मधुमेह र रक्तचाप बढेकाले बचाउन मुस्किल छ भनेका थिए । डाक्टरका भनाइमा नियमित औषधि नखाएकाले उहाँको ज्यान गएको हो ।
जनस्वास्थ्य कार्यालयको रिपोर्ट यसो भन्छ
जिल्ला जनस्वास्थ्य कार्यालय पर्सा मातहतमा रहेको पोखरिया अस्पतालका मेडिकल अधिकृत डा. रोशन चौरसियाले २६ जनाकै मृत्युको कारण सार्वजनिक गरे ।

माघ १३ गते जिल्ला जनस्वास्थ्य कार्यालय पर्साका शाखा अधिकृत राजकिशोर दासको नेतृत्वमा सतबरिया गाउँमा प्रारम्भिक अनुगमन तथा तथ्यांक संकलन गरियो । जसअनुसार, ‘सोनु साह कानुको ६ महिना दुई दिनको छोरा अर्जुन मृत फेला परेको, रामबाबु साहकी छोरी रानी कुमारी -१२) चिसोले, जानकी देवी -७४) झाडापखाला र ज्वरोले, जादोलाल महतो -६५) टाउकाको घाउले, रामचन्द्र महतो -७३) फोक्सोको क्यान्सरले, धुन साह कानु -९०) पक्ष घातले, सोमरावती मियाँ -३४) आत्महत्या गरेकाले, प्रद्युम्न रामको १२ दिने छोरी चिसोले, शिवदुलारी चौहान -५५) अपाङ्ग पक्षघातले, लालबहादुर ठाकुरको नाति -३ महिना) मृत फेला परेकाले, पुकार साह -२०) ब्रेन टयूमरले, रामाज्ञा साह कानु -७५) मृगौला खराब भएकाले, ढोँडा महतो -७४) मृर्गौला खराब भएकोले, रोज मियाँ -७३) खोकी र ज्वरोले, कमहीदेवी राम -७०) ज्वरो र खोकीले, समुन्द्रदेवी राम -२२) धेरै रगत बगेकोले, उनकी एकदिनकी छोरी कम तौलकी भएकाले, श्रीराम महतो चौहान -६०) मानसिक रोगी भएकोले, नन्दलाल साह -१०२) बुढो भएकाले, भोजियादेवी -७५) पुरानो दमको रोगी भएकाले, रिंकु कुमारी राम -५ महिना) झाडापखाला तथा ज्वरो आएकाले, आरतीकुमारी राम -१८) मृगौला खराब भएकाले, मक्सुद मियाँ -५५) लिभर क्यान्सरका कारणले, लोथा महरा चमा -६०) झाडा पखालाले, उनकी २ दिने नातिनी मृत फेला परेकीले र बाबुलाल राम -५५) पक्षघात भएकाले ।’
पोखरियामा अस्पताल छ तर…..
हामीले पोखरिया अस्पतालको व्यवस्थापन र यहाँको जनशक्तिबारे जान्न खोज्यौं । २ करोड ५१ लाख रुपैंयामा प्राथामिक स्वास्थ्य केन्द्रबाट स्तर उन्नती भई निर्माण भएको पोखरिया अस्पताल अहिले थला परेको अवस्थामा छ । १५ सैय्या क्षमताको यो अस्पतालको उदघाटन ०५९ सालमा तत्कालीन स्वास्थ्य मन्त्री राजेन्द्र महतोले गरेका थिए ।
आर्थिक वर्ष ०७२/०७३ को बजेट जम्मा ६३ लाख ८९ हजार रुपैयाँ छ । यस मध्येबाट बर्षेनी १० लाख रुपैयाको औषधी खरिद गर्नुपर्छ । यसमा चर्को चलखेल हुनेगर्छ ।
अस्पतालमा मुस्किलले एकजना चिकित्सक र कर्मचारी भेटिन्छन् । एक मेडिकल सुपरिटेन्डेन्ट र दुई मेडिकल अधिकृतको दरबन्दी छ । तर, अस्पतालमा जम्मा दुइजना मेडिकल अधिकृतहरु डा. रोशन चौरसिया र डा. अनिसा महतो मात्रै छन् । ६ जना नर्सको दरबन्दी रहेको यस अस्पतालमा केही दिन अघिसम्म ३ जना नर्स सेवामा थिए ।
पुष्पा ओली, सुवेक्षा चापागाई र रीना पासवान सरुवा भएर एक महिना पहिले अन्यत्र गइसके ।
जनस्वास्थ्य कार्यालय पर्साका प्रमुख अरुणकुमार महतोको भनाइमा, ‘मध्यमाञ्चाल क्षेत्रीय स्वास्थ्य निर्देशनालय हेटौडाले सरुवा गरेकाले अहिले अस्पतालमा एकजना पनि नर्स छैनन् ।’
तीनजना दरबन्दी रहेकोमा एकजना मात्र अनमी छन् । १२ माघदेखि ती अनमी दिपिका सिंह पनि सुत्केरी विदामा छिन् । एचएमा एकजना सविना माझी र अहेवद्वय नरेश साह र रामनारायण सिंह छन् ।
ल्याब टेक्निसियनमा निरीक्षक सुशील चौरसिया छन् । मासिक ४० भन्दा बढि सुत्केरी केस आउने यो अस्पतालको ‘बर्थिङ सेन्टर’ अहिले बन्द छ ।
अस्पताल किन यतिबिध्न लथालिङ्ग भयो ? जिल्ला जनस्वास्थ्य कार्यालय पर्सा प्रमुख महतो र अस्पताल विकास समितिका प्रमुख उमेश चौहानका आ-आफ्ना तर्क छन् ।
अस्पताल विकास समितिका प्रमुख उमेश चौहानको उदासीनताले औषधि खरिदलगायतका काम नभएर यस क्षेत्रको स्वास्थ्यमा प्रतिकुल असर परिरहेको महताको भनाइ छ । तर चौहान यो मान्न तयार छैनन् । उनी भन्छन्, ‘औषधी खरिदमा टेण्डर प्रक्रिया पूरा गर्नुपर्ने भएकाले दुई महिना ढीलो भयो, सर्वसाधारण मार्कामा परे ।’
अस्पताल बाहेक अरु पनि समस्या
पोखरिया नगरपालिका वडा नम्बर ४ का वडा सचिव साधु साह रौनियार ‘अस्पताल र औषधिबाहेक यो गाउँमा अरु पनि समस्या रहेको’ ठान्छन् । उनको भनाइमा, ‘यही वडामा यति ठूलो क्षती हुनुमा सामाजिक कारण पनि छ । साधु भन्छन्- ‘शिक्षा र सचेतनाको कमी छ । गरिबीका कारण रोगको पहिचान गरी समयमा उपचार गर्न सक्दैनन् । त्यसैले यति ठूलो क्षती भयो ।’
ज्वरो, झाडापखाला र निमोनियाजस्ता मामुली कारणले यति धेरैको मृत्यु हुनु मानव अधिकारका दृष्टिले पनि थप बहस र छलफलको विषय हुनुपथ्र्यो, जो भएन ।
गरिवहरु मर्दा कसैले चासो दिएन

जिल्ला जनस्वास्थ्य कार्यालय पर्साको यो प्रतिवेदनमाथि राष्ट्रिय र क्षेत्रीय स्तरमा खासै वहस र चर्चा नै भएन । पुस र माघ महिनाभित्र मधेसको एउटा गाउँका यति धेरै मानिस मर्दा काठमाडौले कुनै चासो वा चर्चा गरेन, मधेसमा पनि यसको गम्भीरताबारे बहस, छलफल भएन ।
यति ठूलो नागरिक क्षतिमा ज्वरो आएर, निमोनिया भएर, कम तौलको भएर भने जस्ता कारण उल्लेख गरेर प्रतिवेदन दिन कुनै विशेषज्ञको जरुरी पर्दैन । त्यस अर्थमा जनस्वास्थ्य कार्यालय पर्साको त्यो प्रतिवेदन सरकारी झारा टराइ मात्रै थियो । बरु घटनाको सामाजिक अर्थ राजनीतिक दृष्टिबाट वहस, विश्लेषण जरुरी थियो । यसो भएन ।
यो मृत्युकथाले किन मुलुकभर चर्चा पाएन ? दलित वस्ती घुमेर फर्केपछिको हाम्रो निचोड के हो भने त्यहाँ मर्नेहरु सबैजसो विपन्नर गरिव थिए । उनीहरु आफै बोल्न सक्दैनथे । उनीहरुको पक्षमा बोलिदिने पनि कोही थिएन ।
हामीले पटक-पटक कुरा कोट्याएपछि स्थानीय ६० बर्षीय जोगिन्दर साह कानुले मुख खोल्दै सरकारतिर औंला उठाए । उनले भने-‘यो घटना हुनुमा ‘पोखरिया अस्पतालको लापरवाही जिम्मेवार छ ।’
 
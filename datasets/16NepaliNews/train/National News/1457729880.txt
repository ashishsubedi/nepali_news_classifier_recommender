
﻿
२८ फागुन, काठमाडौं । नेपाली कांग्रेसको खुला तर्फको केन्द्रीय सदस्यको मत गणनामा शेखर कोइरालाले सबैलाई उछिनेका छन् । यसअघि खुमबहादुर खड्का र प्रकाशमान सिंह बराबर मत पाउँदै अग्रस्थानमा थिए ।
६५३ मत गणना हुँदा शेखर कोइरालाले ३८४ मत पाएका छन् । खुमबहादुर खड्काको ३८१ र प्रकाशमान सिंहको ३७७ मत छ । युवा नेता प्रदीप पौडेलले ३७५, विमलेन्द्र निधिले ३६९, पूर्णबहादुर खड्काले ३६० र प्रदीप गिरीले ३५१ मत पाएका छन् ।
नेपाली कांग्रेसको आदिवासी जनजाति (पुरुष) केन्द्रीय सदस्यतर्फ बहादुरसिंह लामाले अग्रता कायमै गरेका छन् । उनले २०२ मत पाएका छन् । कांग्रेस मुख्य सचेतक चिनकाजी श्रेष्ठ २०१ ल्याउँदै दोस्रो स्थानमा छन् ।
तेस्रो स्थानमा माधव गुरूङ छन् । गुरूङले १७२ मत पाएका छन् । आदिवासी जनजाति (पुरुष) कोटामा ३ जना निर्वाचित हुनेछन् ।
त्यस्तै आदिवासी जनजाति (महिला) कोटाको मतगणनामा सीता गुरूङ अग्रस्थानमा छिन् । उनले २९८ मत पाएकी छन् ।
उनलाई पछ्याइरहेकी रत्ना शेरचनले १९६ मत पाउँदै दोस्रो स्थानमा छिन् । आदिवासी जनजाति (महिला) कोटामा २ सिट आरक्षित छ ।
मत गणना शनिबार बिहान ८ बजेदेखि पुनः सुरु हुनेछ ।
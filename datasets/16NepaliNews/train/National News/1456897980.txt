
﻿१९ फागुन, काठमाडौं । साफ फुटबलमा उत्कृष्ट प्रदर्शन गरेका नवयुग श्रेष्ठ नेपाली सेनामा एक तह बढुवा भएका छन् । फुटबलमा गरेको प्रदर्शनकै आधारमा उनलाई सेनाले पुरस्कार स्वरुप बढुवा गरेको हो ।
उनी अमलदारबाट हवल्दार बनेका छन् । सुनसरीको पानवारीस्थित कालीबक्स गणका गणपति बसन्त खड्काले मंगलबार उनलाई हवल्दारको फुली लगाइदिएका छन् ।
अनलाइनखबरसित कुरा गर्दै नवयुगले सेनाबाट पाएको सम्मानप्रति खुशी व्यक्त गरेका छन् । उनले भने, ‘बंगबन्धु कप र साफ फुटबलको स्वर्णपदक जितेपछि मलाई संगठनबाट ठूलो हौसला प्राप्त भएको छ । भविष्यमा पनि राम्रो खेलेर सेना र देशको नाम उज्ववल पार्ने प्रयास गर्नेछु ।’
सेनामा अझै खुड्किलो उक्लिनका लागि आफ्नो टुटेको पढाईलाई पनि निरन्तरता दिने सोच नवयुगले बनाएका छन् । चााडै प्लस टु क्लियर गरेर स्नातकको पढ्ने उनको धोको छ । हाल इलामस्थित आफ्नो घरमा पुगेका नवयुग २-३ दिनपछि काठमाडौं आउने तयारीमा छन् ।
नवयुगले २०६५ सालबाट सेनाको जागीर सुरु गरेका हुन् । उनी धनकुटाको कृष्णदल गणबाट सेनामा भर्ना भएका थिए ।
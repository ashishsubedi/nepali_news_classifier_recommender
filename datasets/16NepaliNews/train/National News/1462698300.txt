
﻿नयाँ पत्रिकाकाठमाडौं, २६ वैशाख
कांग्रेस केन्द्रीय कार्यालयका मुख्यसचिव ऋषिकेश तिवारीले पदबाट राजीनामा दिएका छन् । दुई वर्षअघि कांग्रेस सभापति सुशील कोइरालाले तिवारीलाई मुख्यसचिवमा नियुक्त गरेका थिए । तिवारीले शनिबार बिहान सभापति शेरबहादुर देउवा निवास पुगी राजीनामा बुझाएका हुन् ।
‘दुई वर्षअघि २६ वैशाखमै सुशील कोइराला सभापति भएपछि नियुक्ति गर्नुभएको थियो । अब नयाँ सभापतिमा देउवाजी आएपछि उहाँलाई काम गर्न सजिलो होस् भनेर राजीनामा दिएको हुँ,’ तिवारीले नयाँ पत्रिकासित भने । केन्द्रीय कार्यालयको मुख्यसचिव सभापतिले चाहेको समयमा हटाउन सक्ने पद हो । देउवा सभापतिमा निर्वाचित भएको १० दिनमै राजीनामा दिन खोजे पनि उनले तत्काल हतार नगर्न भनेको जानकारी उनले दिए । देउवाले दुई तीनदिनभित्रै नयाँ मुख्यसचिव नियुक्त गर्ने भएका छन् ।
राजीनामा गरेका तिवारीले ‘सामाजिक उद्यमशीलता’ भन्ने पुस्तक निकालेका छन् । उनले यस्तो पुस्तक पहिलोपटक नेपालमा लेखिएको दाबी गर्दै आएका छन् । तिवारीले आफ्नो कार्यकालमा कर्मचारीको तलब बढाउने, कार्यालयमा पुस्तकालयको व्यवस्था गर्ने, मुख्यसचिवका लागि स्कार्पियो गाडीको व्यवस्था गरेका थिए । उनले राजीनामात्र पत्र बुझाउँदै दुई वर्ष काम गर्न दिएकोमा धन्यवाद दिएका छन् । पर्वत जिल्ला घर भएका तिवारीले अब सामाजिक काममा सक्रिय हुने जानकारी दिए ।
स्याङ्जाका पौडेललाई ल्याउने तयारी
सभापति देउवाले शिक्षक संघ काठमाडौंका पूर्वअध्यक्ष कृष्ण पौडेललाई मुख्यसचिवमा नियुक्तिको तयारी गरेका छन् । स्याङ्जाका पौडेल विष्णुमती कलेजका प्रिन्सिपल हुन् । उनी २०६८ मा भएको शिक्षक संघको केन्द्रीय अध्यक्षमा पराजित भएका थिए ।
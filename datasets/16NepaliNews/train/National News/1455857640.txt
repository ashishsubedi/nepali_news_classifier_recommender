
﻿सनिउल्ला धोबी
७ फागुन, तौलिहवा । नेपाल भारत सीमा क्षेत्र दशगजामा निर्माण गरिएका सीमास्तम्भहरु मर्मत सम्भारको अभावमा जीर्ण बन्दै गएको छ । कपिलबस्तु जिल्लामा पर्ने सीमास्तम्भहरु कतिपय भत्किएको, कति खोलाले बगाएको तथा जंगल क्षेत्रमा स्तम्भनै हराएको अवस्थामा छ ।

सशस्त्र प्रहरी सीमा सुरक्षा बल कपिलवस्तुका अनुसार कपिलवस्तुको कृष्णनगर क्षेत्र अन्तर्गत ९३ किलोमिटर भित्र पर्ने ३ सय १२ ओटा स्तम्भ मध्ये अधिकांश जीर्ण नै छन् ।
कपिलबस्तु जिल्लामा मात्रै कूल ५ सय ३१ स्तम्भहरु हुनुपर्ने इलाका प्रहरी कार्यालय कृष्णनगरले जानकारी दिएको छ । प्रहरीका अनुसार सो क्षेत्रभित्र ४४ ओटा ठूला, २ सय ११ ओटा मझौला र २ सय ७६ ओटा साना स्तम्भ निर्माण हुनुपर्ने छ । तर १ सय ८० ओटा स्तम्भ हालसम्म पनि निर्माण हुन सकेको छैन ।
मर्मत सम्भारकै अभावमा स्तम्भहरुमा लेखिएका नम्बरहरु मेटिएका छन् । स्थापना गरिएका ती सीमा स्तम्भहरु कहिले, कुन स्थानमा र कस्तो किसिमको निर्माण भयो भन्ने यकिन नहुँदा अभिलेखीकरणमा पनि समस्या परेको छ ।
सीमा स्तम्भ जीर्ण भएपछि अनुगमन गर्दा कुन पिल्लर मुख्य, कुन सहायक र कुन सानो छुट्याउन कठिनाई भएको छ ।
जिल्ला प्रशासन कार्यालयले सीमा स्तम्भको अवस्थाबारे गृह मन्त्रालयमा जानकारी गराइसकेको जनाएको छ । सीमा स्तम्भहरुको मर्मतसंभार तथा पुनर्निर्माणका लागि आवश्यक पहल भैरहेको र भारतसँग पनिसमन्वय गरेर यो समस्या समाधान गर्ने इलाका प्रशासन कार्यालय चन्द्रौटाका प्रमुख मेधनाथ पाध्येले बताए ।
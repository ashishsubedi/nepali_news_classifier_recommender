
﻿
३ माघ, काठमाडौं । मार्टिन गुप्टिल र केन विलियम्सनको कीर्तिमानी साझेदारीसँगै न्यूजिल्याण्डले दोस्रो टी-२० क्रिकेटमा पाकिस्तानमाथि १० विकेटको शानदार जित हात पारेको छ । यससँगै तीन म्याचको सिरिज १-१ को बराबरी भएको छ । अन्तिम टी-२० २२ तारिखमा हुनेछ ।
हेमिल्टनमा पाकिस्तानले घरेलु टोलीसामू १६९ रनको लक्ष्य प्रस्तुत गरेको थियो । जवाफमा न्यूजिल्याण्डले १७.४ ओभरमा विना विकेटको क्षतिमा १७१ रन बनायो । गुप्टिल ८७ र विलियम्सन ७२ रनमा अविजित रहे ।
१८ औं ओभरको चौथो बलमा न्यूजिल्याण्डलाई २ रन चहिएको थियो । तर, शोएब मल्लिकको बलमा गुप्टिलले चौका हान्दै जित मात्र दिएनन्, विश्व रेकर्ड समेत बनाएका छन् ।
गुप्टिल र विलियम्सनले गरेको १७१ रनको साझेदारी टी-२० अन्तराष्ट्रियमा कुनै पनि विकेटका लागि भएको सबैभन्दा ठूलो साझेदारी हो ।
यसअघि दक्षिण अफ्रिकाका ग्रेम स्मिथ र लट्स बोसम्यानले २००९ मा इंग्ल्याण्डविरुद्ध पहिलो विकेटका लागि १७० रनको साझेदारी गरेका थिए ।
यसअघि पहिले ब्याटिङ गरेको पाकिस्तानले २० ओभरमा ७ विकेट गुमाएर १६८ रन बनाएको थियो । उसका लागि उमर अकमलले अविजित ५६ रन बनाए भने शोएब मल्लिकले ३९ रन जोडे ।
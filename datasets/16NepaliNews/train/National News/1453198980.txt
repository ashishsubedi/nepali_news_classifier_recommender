
﻿
काठमाडौँ, ५ माघ । सरकारले राष्ट्रिय गौरवको आयोजनाका रुपमा रहेका बूढीगण्डकी र नलसिंहगाड जलविद्युत् आयोजनालाई कम्पनी ढाँचामा अगाडि बढाउने भएको छ ।
हाल विकास समिति मार्फत सञ्चालित  आयोजनामा स्थानीय जनताको समेत स्वामित्व रहने गरी उक्त ढाँचा अपनाउन लागिएको हो ।
एक हजार २०० मेगावाट क्षमताको बूढीगण्डकी आयोजना (धादिङ र गोरखा) को हाल फ्रान्सेली कम्पनी ट्याक्टबेलले विस्तृत आयोजना प्रतिवेदन (डिपीआर) को काम अन्तिम चरणमा पुर्‍याएको छ । चार सय १० मेगावाट क्षमताको नलसिंहगाड (जाजरकोट) को भने डिपीआर भइसकेको छैन ।
विकास समिति मार्फत अगाडि बढाउँदा स्थानीय जनताले अपनत्व महसुस नगर्ने र निर्माण प्रक्रिया अगाडि बढाउन समेत समस्या भएकाले सरकारले कम्पनी ढाँचामा लैजान लागेको हो ।
ऊर्जा मन्त्रालयका सहायक प्रवक्ता गोकर्णराज पन्थका अनुसार बूढीगण्डकीसँगै नलसिंहगाड जलविद्युत् आयोजनालाई पनि कम्पनी ढाँचामा अगाडि बढाउन लागिएको हो । यसअघि बूढीगण्डकी बृहत् प्राधिकरण गठन हुनुपर्ने माग पनि उठेको थियो ।
मन्त्रालयले गत पुस ६ गते गठन गरेको छ  समितिको प्रारम्भिक प्रतिवेदनमा समेत कम्पनी ढाँचामा ती आयोजना अगाडि बढाउने प्रतिवेदन दिएको छ ।
ठोस कार्ययोजना र कम्पनीको ढाँचाका विषयमा भने नीतिगत रुपमा नै व्यवस्था गरिनेछ ।  यसअघि नेपाल विद्युत् प्राधिकरणको सहायक कम्पनीले अगाडि बढाएका चिलिमे, माथिल्लो तामाकोसी लगायत आयोजनामा पनि कम्पनी ढाँचा नै अपनाइएको छ ।
धादिङ र गोरखाका करिब ४५ हजार जनताले थातथलो छाड्नुपर्ने सो आयोजना कुन ढाँचामा बन्छ भन्ने बारेमा हालसम्म निक्र्याेल हुन नसक्दा निर्माण प्रक्रियाले गति लिन सकेको छैन ।
हालको प्रावधान अनुसार आयोजना विकास समिति मार्फत अगाडि बढेको छ तर स्थानीय र प्रभावित क्षेत्रका जनतालाई पनि आयोजनामा सहभागी गराउने हो भने हालको व्यवस्थाले काम गर्न सक्दैन । त्यसका लागि कम्पनी ऐन अन्तर्गत नयाँ कम्पनी दर्ता गर्नुपर्ने हुन्छ ।
सेयर बजारको नियमक निकाय धितोपत्र बोर्डले स्थानीय तथा प्रभावितका लागि ३० प्रतिशत सेयर दिन सक्ने व्यवस्था गरेको छ । जलविद्युत् आयोजनामा कुल लगानीको ३० प्रतिशतसम्म नागरिकबाट सेयरका रुपमा रकम उठाउन सकिन्छ  तर विकास समितिले सो प्रावधानलाई आत्मसात् गर्न सक्दैन ।
आयोजना प्रभावित स्थानीयवासी आफूले पाउने क्षतिपूर्ति, मुआब्जा, पुनर्वास, पुनःस्थापनाको ढाँचा के हो भन्नेमा सरकारी निकायबाट प्रस्ट जवाफको अपेक्षामा छन् तर हालसम्म मन्त्रालयले स्थानीयवासीलाई आश्वस्त बनाउन सकेको छैन ।
आयोजनाका कारण प्रमुख रुपमा गोरखाका घ्याच्चोक, फुजेल, नाम्जुङ, बुङ्कोट, अस्राङ, बोर्लाङ, धावा, तान्द्राङ, आरुपोखरी, आरुचनौटे, आरुअर्बाङ सबैभन्दा बढी प्रभावित हुनेछन् ।
यस्तै धादिङका सलाङ, मैदी, खरी, चैनपुर, सल्यानटार, आगिन्चोक, त्रिपुरासुन्दरी, मार्पाक, मूलपानी, बसेरी, बुढाथुम गाविसको महत्वपूर्ण धान खेत तथा टार पनि प्रभावित हुनेछन् ।
भीमसेन थापाको बगैँचा, पृथ्वीनारायण शाहको न्वागी खाने धान खेत, प्रसिद्ध त्रिपुरासुन्दरी मन्दिर, मास र भटमासका लागि प्रसिद्ध मासटार, क्यामुनटार, जोगीटार र सल्यानटारको तल्लो भाग र गोरखा तथा धादिङको प्रमुख व्यापारिक केन्द्र आरुघाट बजार पनि आयोजनाका कारण प्रभावित हुनेछन् ।
मुलुकमा जारी विद्युत्भार कटौतीलाई कम गर्न महत्वपूर्ण मानिएको सो आयोजना काठमाडौँ, पोखरा, नारायणगढ जस्ता महत्वपूर्ण सहरको विद्युत् मागलाई सम्बोधन गर्न प्रभावकारी हुने विश्वास लिइएको छ । जलाशययुक्त आयोजना भएकाले पर्यटकीय गतिविधि अगाडि बढाउन पनि सहयोग पुग्नेछ ।
कुल २६३ मि अग्लो बाँध बनाउँदा सो आयोजनाबाट फेवातालभन्दा १५ गुणा ठूलो ताल बन्ने र पर्यटकीय गतिविधि समेत बढ्ने भएकाले सामान्य आयोजनाभन्दा पनि बहुउद्देश्यीय बनाउनुपर्ने बूढीगण्डकी जलविद्युत् आयोजना विकास समितिका अध्यक्ष लक्ष्मीप्रसाद देवकोटा बताउँछन्।  सरकारले सो आयोजनाका लागि चालु आवमा  तीन अर्ब रूपैयाँको बजेट व्यवस्था गरेको छ । रासस
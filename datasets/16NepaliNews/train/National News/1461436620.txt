
﻿
११ वैशाख, बुटवल । नेपाली कांग्रेसका केन्द्रीय सदस्य गुरुराज घिमिरेले वर्तमान सरकार लोकतन्त्र बिरोधीहरुको गठबन्धन भएको दाबी गरेका छन् ।
उनले यो लोकतन्त्र विरोधीहरुको प्राकृतिक गठवन्धन भएको जिकिर गर्दै अब लामो समय नटिक्ने उल्लेख गरे । ‘जसको लोकतन्त्रमा न्यूनततम निष्ठा, आदर्श, प्रतिवद्धता छैन, उनीहरु नै अहिले सरकारमा छन् । यस्तो सरकारले लोकतन्त्रको रक्षा गर्नै सक्दैन’ घिमिरेले भने ।
लोकतन्त्र दिवसको अवसरमा रुपन्देही-४ कांग्रेसले बुटवलमा आयोजना गरेको कार्यक्रममा नेता घिमिरेले कम्युनिष्टबाटै लोकतन्त्र खतरामा पर्ने जिकिर गरे । ‘अहिलेका प्रधानमन्त्री केपी ओलीको प्रजातन्त्र र लोकतन्त्रसँग कुनै साइनो छैन’ घिमिरेले भने, ‘२०६२/२०६३ सालको जनआान्दोलनको बेला गणतन्त्र ल्याउनु भनेको बयलगाडा चढेर अमेरिका जानु सरह हो भनेका होइनन् ?’
घिमिरेले अघि भने -‘म बुटवलबाटै भन्न चाहन्छु, राजतन्त्र फाल्नमा केपी ओलीको कुनै भूमिका छैन । अहिले सरकारमा पुगेर ठूला कुरा गर्ने ?’
सरकारका उपप्रधान एवं परराष्ट्रमन्त्री कमल थापाले राजतन्त्र सतीसाल हो कसैले उखेल्न सक्दैन भन्ने अभिब्यक्ति दिएको घिमिरेले स्मरण गरे । उपप्रधानमन्त्री चित्रवहादुर केसीले ६०१ सांसदलाई भेँडीगोठ भनेको भन्दै उनले भने, ‘अहिले आफैं ६-६ जना उपप्रधानमन्त्री बन्ने यो भेँडीगोठ होइन ?
एमाले-माओवादीले मनलागी गरेको भन्दै उनले अब पार्टिहरुको चरित्र चित्रण गर्ने बेला आएको बताए । उनले कम्युनिष्टहरुसँग कांग्रेसले विगतमा केहि सहकार्य र सहमति गर्दा लोकतन्त्रवादीहरु नै संकटमा पर्ने अपस्था आउन सक्ने चेतावनी दिए ।
राजदूत नियुक्तिमा प्रमुख प्रतिपक्षी कांग्रेससँग कुनै सरसल्लाह नगरिनु दुःखद भएको भन्दै उनले कम्युनिष्टकरण गर्ने कोशिश सफल नहुने बताए ।
नेपाल बार एशोसिएसनका केन्द्रीय उपाध्यक्ष घनश्याम पन्तले संविधान बनाउने महत्वपूर्ण कार्यभएपनि त्यसको कार्यान्वयन अझै बढी महत्वपूर्ण रहेको बताए । प्रतिपक्षी दलहरुसँग सहकार्य नगर्नु र संविधान कार्यान्वयनको चरणमा प्रवेश नगर्नुले लोकतन्त्रप्रति सरकारको धारणा प्रष्ट भएको उल्लेख गरे ।
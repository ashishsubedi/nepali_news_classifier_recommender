
﻿४ पुस, झापा । खानाको अभाव भन्दा पनि पोषणयुक्त खाना खुवाउन नजानेका कारण झापाका बालबालिकामा कुषोषण बढेको पाइएको छ ।
सन्तुलित आहारा वितरण सुरु भए पनि कुपोषित बालबालिकाको सङ्ख्या भने घट्न नसकेको पोषण पुनःस्थापना गृहकी प्रवन्धक गंगा लिम्बुले जानकारी दिएकी छन् ।
एकदशकअघि स्थापना भएको पोषण गृहमा १० वटा वेड छन् । वार्षिक ९४ जना बालबालिकालाई पोषणयुक्त खानेकुरा खुवाएर कुपोषणबाट बचाउने गरिएको गृहका अधिकारीहरुले वताउछन् । तर, कुपोषित बालबालिकाको सङ्ख्या घटेको तथ्याङ्क छैन ।
गृहमा पाँच वर्षमुनिका बालबालिकालाई निःशुल्क खाना र वस्ने व्यवस्था मिलाइएको छ । तर, औषधिको खर्च भने अलग्गै तिर्नुपर्ने गृहले जनाएको छ । गृहमा भर्ना भएका बालबालिकालाई ३/३ घण्टाको फरकमा सन्तुलित खानेकरा खुवाइन्छ । जसमा कार्बोहाइट्रेड, प्रोटिन, चिल्लो पदार्थ, माइक्रोन्यूटे्रन, मिनिरल र पानी दिइने गरेको छ ।
गृहबाट अघिल्लो वर्ष १ सय २० जना बालबालिकाले सेवा लिएका थिए । पछिल्लो ४ महिनामा ४३ जनाले पोषण सेवा पाइसकेका छन् । लिम्बूको अनुभवमा अधिकांश आमाले आफ्ना सन्तानलाई सन्तुलित खाना नखुवाएका कारण बालबालिकामा कुपोषण बढेको हो ।
गरीबीले भन्दा पनि अज्ञानका कारण कुपोषण बढेको गृहकी प्रबन्धक लिम्बुको बुझाई छ । ‘गरिबीले भन्दा पनि अज्ञानताका कारण बच्चाहरुमा कुपोषण छ’, उनी भन्छिन्, अधिकांश आमासँग महङ्गा मोबाइल हुन्छन्, तर उनीहरुका सन्तान कुपोषित छन् । यसले कुपोषणको कारण गरीबी नभएको बुझाउछ ।’
त्यस्तै, अधिकांश आमाले समय अभाव देखाउँँदै बालबालिकालाई तयारी खानेकुरा  (जङ्क फुड) खुवाउने गरेका कारण पनि कुपोषणको समस्या बढेको देखिएको छ । ६ महिनासम्म आमाको दूध मात्र खुवाउनु पर्नेमा गाईको दूध, लिटो, लेक्टोजिन, स्यार्लेसलगायत खुवउदा ८ महिनादेखि २४ महिनाको बीचमा कुपोषण हुन सक्ने लिम्बूको भनाई छ ।
घरमै पर्याप्त खानेकुरा भए पनि सन्तुलित रुपमा खुवाउन नजान्दा कुपोषणको शिकार हुनुपरेको अनमी गोमा अधिकारीले बताइन् ।
बालबालिकाको उपचार अनुसार तौल नहुनु, रोगले सङ्क्रमण गरिरहनु, हड्डी र छाला देखिनु, पानीको मात्रा बढी भई सुन्निनु कुपोषणका लक्षण हुन् ।
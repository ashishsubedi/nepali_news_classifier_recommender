
﻿टेकराज थामी/नयाँ पत्रिकाकाठमाडौं, ७ फागुन 
चीनबाट आयात हुने कमसल मेडिकल मेसिनहरूमा विश्वविख्यात कम्पनीको लोगो राखेर बिक्री गर्दै आएका एक व्यवसायी पक्राउ परेका छन् । ललितपुरस्थित प्रिसियल नानो सेन्टरका सञ्चालक किरणकुमार श्रेष्ठलाई अर्कै कम्पनीको लोगो राखेर सामान बिक्री गर्दै आएको आरोपमा महानगरीय प्रहरी परिसर ललितपुरले बुधबार पक्राउ गरेको हो ।चीनको सामानमा इटालियन कम्पनीको लोगो
श्रेष्ठले कमसल मेडिकल किटहरू बिक्री गर्ने र त्यसबाट चेकजाँचमै समेत उल्टो रिपोर्ट आउने गरेको खुलेको छ । उनले चीनको अटोबायो डाइग्नोस्टिक कम्पनीबाट विभिन्न सामान ल्याएर त्यसमा इटालीको प्रसिद्ध एडाल्टिस नामक कम्पनीको लोगो टासेर बिक्री गर्दै आएका थिए । ब्रान्डेड किट भन्दै नक्कली किटहरूसमेत बिक्री गरेको सूचनाका आधारमा उनलाई पक्राउ गरिएको ललितपुर प्रहरी प्रमुख एसएसपी पीताम्बर अधिकारीले बताए । ‘उनले यस्तो धन्दाले ठग्ने मात्र होइन, सर्वसाधारणको स्वास्थ्यमा समेत गम्भीर खेलवाड भएको थियो,’ एसएसपी अधिकारीले भने । कार्यालयमै
उनले एडाल्टिस नामक कम्पनीअंकित लोगोसमेत छाप्ने गरेका थिए ।मेडिकल सेन्टर पहिलो प्राथमिकतामा
प्रहरीका अनुसार उनले विभिन्न अस्पतालमा झुक्याएर नक्कली किटहरू बिक्री गर्दै आएका थिए । त्यस्ता २१ वटा किटसमेत बरामद गरिएको प्रहरीले जनाएको छ । खासगरी वैदेशिक रोजगारीका लागि विदेश जानेले परीक्षण गराउने मेडिकल सेन्टरमा सस्तो मूल्यमा उनले किटहरू बिक्री गर्दै आएका थिए ।वीरेन्द्र अस्पतालमा किट बिक्री
मेडिकल सप्लायर्स एसोसिएसनले प्रहरीमा उजुरी गरेपछि उनी पक्राउ परेका हुन् । वीरेन्द्र सैनिक अस्पतालमा समेत उनले यस्तो किटहरू बिक्री गरेका थिए । अनुसन्धानका क्रममा उनले बिक्री गरेको किटहरूले वास्तविकताभन्दा फरक रिपोर्ट दिने गरेकोसमेत खुलेको ललितपुर परिसरका इन्स्पेक्टर किवत कटवालले बताए । पक्राउ परेका श्रेष्ठलाई प्रहरीले कालोबजारी मुद्दामा कारबाही अघि बढाएको छ ।
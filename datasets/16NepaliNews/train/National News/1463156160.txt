
﻿काठमाडौं । विभाजित हुँदै करिब आधा दर्जनको संख्यामा पुगेको पार्टी राप्रपालाई एकीकृत बनाउने अभियान स्वरुप आउँदो जेठ २ गते राजधानीमा बृहद कार्यकर्ता भेलाको आयोजना गरिने भएको छ ।
राप्रपा नेपालको साधारण सदस्यबाट समेत निलम्बित गरिएका पूर्व सहअध्यक्ष केशरबहादुर विष्टको संयोजनमा हिन्दु राष्ट्र, संवैधानिक राजतन्त्र र केन्द्रीकृत राज्यप्रणालीको पक्षमा रहेका विभिन्न टुक्रामा विभाजित राप्रपाका देशभरीका कार्यकर्ता भेलामा सहभागि हुने शुक्रवार रिपोर्टर्स क्लब नेपालमा एकीकृत राप्रपा निर्माण अभियानले पत्रकार सम्मेलनको आयोजना गरेर जानकारी दिएको हो ।
संयोजक विष्टले जेठ २ गते राजधानीको प्रज्ञाभवनमा हुने बृहद भोलमा राप्रपाका बरिष्ठ नेताहरु पशुपति समशेर राणा, डा. प्रकाशचन्द्र लोहनीसहित, राप्रपा, राप्रपा नेपाल, राप्रपा नेपाल समानान्तर, राप्रपा राष्ट्रबादी सहितका दलका नेता तथा कार्यकर्ताहरुको सहभागिता रहने जानकारी दिए ।
उनले पूर्वपञ्चहरुमा आफू अध्यक्ष बन्नु पर्ने चरित्रको कारण समस्या देखिएको भन्दै आफूहरुले आयोजना गर्ने भेला अलग पार्टी निर्माण गर्ने भन्दा पनि राप्रपालाई एकीकृत पार्टी बनाएर मुलुकको बैकल्पिक राष्ट्रबादी प्रजातान्त्रिक धारको शक्ति निर्माण गर्ने उद्देश्यसहित भएको स्पष्ट पारे ।
उनले भेलामार्फत एकीकृत राप्रपाको महाधिवेशन गरेर महाधिवेशनले चयन गरेको नेताले एकीकृत पार्टीको नेतृत्व गर्ने गरी पार्टी एकता गर्ने आफूहरुको अभियान भएको बताए ।
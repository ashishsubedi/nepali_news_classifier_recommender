
﻿राष्ट्रवादी मोर्चा खडा गरेको शैलीमा सरकार बनाएका प्रधानमन्त्री केपी शर्मा ओलीले शुरुवाती कार्यकाल सहज बनाउन नदिने संकेत गरेको छ । परराष्ट्रमन्त्रीस्तरमै भ्रमण गराएर आग्रह गर्दा पनि अघोषित नाकाबन्दी नखोल्ने संकेतबाट ओली सरकारलाई शुरुमै नरमाइलो झट्का लागेको छ ।प्रधानमन्त्री बने लगत्तै भारतीय प्रधानमन्त्री नरेन्द्र मोदीको फोन आउँदा मख्ख परेर हल्का ढंगले नाकाबन्दीको बारेमा बोलेका ओलीलाई परराष्ट्रमन्त्री नै पठाएर कुरा गर्दा पनि भारतले सजिलो नबनाउने स्पष्ट संकेत दिएपछि तनाव बढेको छ ।

हिन्दुवादी छवि भएका कमल थापा अति हिन्दुवादी भारतीय जनता पार्टी र त्यसकै कट्टर हिन्दुबादी प्रधानमन्त्री नरेन्द्र मोदीलाई मनाउन असफल भएपछि प्रधानमन्त्री ओलीले प्रयोग गरेको विफल देखिएको छ ।कमल थापाले आइतबार दिल्लीमा भारतीय विदेशमन्त्री सुष्मा स्वराज, गृहमन्त्री राजनाथ सिंह र राष्ट्रिय सुरक्षा सल्लाहकार अजित डोबलसँग भेटवार्ता गरेका थिए।

 काठमाडौं फर्कनु अघि थापाले प्रधानमन्त्री नरेन्द्र मोदीसँग भेटवार्ता गरेर फर्किने छन् तर उनले कुनै सकारात्मक सन्देश ल्याउने सम्भावना निक्कै कम छ । दशैं तिहारको कारण देखाउँदै नाकामा केही सहज तुल्याएपनि मधेश मुद्धामा अनुदार मानिने ओलीलाई आफुले भनेका कुरामा नझुकाए सम्म छुट नदिने भारतीय रबैया अव प्रष्टिएको छ ।

भारतको विशेष भाव रहेको मधेशप्रति असाध्यै अनुदार मानिने ओली यस्तो समयमा प्रधानमन्त्री बने जतिबेला भारतविरोधी भावना प्रवल बनेको छ । तत्कालीन सत्ता साझेदार नेपाली कांग्रेसले अप्रत्यासितरुपमा दिएको प्रधानमन्त्रीय उम्मेदवार सुशील कोइरालाइ बनाएपछि कोइराला भारत परस्त र ओली भारत विरोधी उम्मेद्वारकोरुपमा चित्रित भएका थिए । 

भारतीय नाकबन्दी विरुद्ध खुलेर बोल्दै आएका प्रचण्ड र ओलीको गठजोडमा प्रधानमन्त्री तय भएपछि भारतलाई झट्का लागेको हो । भलै नरेन्द्र मोदीले ओलीलाई बधाइ दिँदै भारत भ्रमणको निम्तो पनि दिए तर हामीले भनेको नमाने सम्म सजिलो छैन भन्ने सन्देश उनले ब्यवहारबाट दिएका छन् ।    प्रचण्डको साथ लिएर सरकार बनाएका ओलीसँग भारतसँग सम्बन्ध सहज बनाउन कठिन छ भने अवको अवस्थामा आफुले केही गरेर देखाउन सक्छु भनेर सफल दर्जामा दरिनाका लागि उनीसँग सीमित विकल्प छन् ।

विकल्प नम्बर १
एउटा चीनबाट इन्धन लगायतका आपुर्तिका लागि पहल गर्ने र चीनसँग दीर्घकालीन महत्वका सम्झौता गरेर भारतसँग काउन्टर दिने रणनीतिमा अघि बढ्ने । प्रचण्डको चिनियाँ लविङ राम्रै रहेका कारण यसको सम्भावना नै नभएको होइन तर ओली न चीनसँग नत भारतसँग नै लविङ बलियो भएका नेता हुन् । उनी आक्रामक अभिब्यक्ति भएका नेता भएपनि सन्तुलित राजनीतिमा कमजोर देखिन्छन् । 

चीनसँग निकट हुँदा ओलीलाई सजिलो छैन । चीनले स्पष्ट प्रस्ताव ल्याए जुनसुकै सहयोग गर्न तयार रहेको बताइँरहँदा पनि ओली सरकारले कुनै पहल अघि बढाएको छैन । चीनले नेपालसँगका आधा दर्जन नाकालाई व्यवस्थित गर्दै कम्तीमा दुइटालाई अटुट राजमार्ग बनाउन चाहेको बताएको छ । तर नत कोइराला सरकारले यस विषयमा कुनै जवाफ दिएको थियो न अहिलेको ओली सरकार नै यसमा अघि बढ्ने देखिएको छ ।

 तसर्थ विकल्प नम्बर १ मा ओली अघि बढ्ने सम्भावना निक्कै कम छ । भारतलाई चिढ्याएर प्रधानमन्त्री पद धरापमा पार्न उनी तयार देखिने सम्भावना छँदै छैन भनेपनि हुन्छ ।

विकल्प नम्बर २

दोश्रो र सजिलो विकल्प भारतसँग झुक्नु नै हो । वर्तमान नाकाबन्दी लम्बिँदा & ओली सरकार देशभित्रै अलोकप्रिय हुने खतरा छ । तर भारतलाई खुसी पारेर नाकाबन्दी खुलाउन पनि ओली सरकारलाई सजिलो देखिएको छैन । 

एकातिर आफ्नो मधेशप्रतिको कठोर रबैया छोडेर मधेश मुद्धामा एकाएक लचिलो बने राजनीतिक छविमा धक्का लाग्ने र अडान नभएका नेतामा दरिने खतरा छ भने त्यसो नगर्दा भारतले नाकाबन्दी कायम राख्ने र अर्को तरिकाले असफलमा दरिने खतरा छ 

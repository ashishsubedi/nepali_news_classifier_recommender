
﻿नयाँ पत्रिकाकाठमाडौं, ५ चैत
व्यवस्थापिका–संसद्को कार्यसञ्चालन नियमावलीमा देखिएको दलीय विवाद अझै लम्बिने संकेत देखिएको छ । प्रस्तावित मस्यौदामा केन्द्रित रहेर बिहीबारबाट नियमावली मस्यौदा समितिले छलफल चलाए पनि समितिका सदस्यहरू विवाद मिलाउने ढंगले छलफलमा जुटेका छैनन् ।
प्रस्तावित मस्यौदाको परिच्छेद १० सम्म छलफल गरी सुझाब लिने र सहमति भएका विषयलाई टुंग्याउँदै जाने भनिए पनि सोअनुसारको कार्य नभएको समितिकै सदस्य रेवतीरमण भण्डारीले जानकारी दिए ।
‘विगतका बैठकमा जस्तै समितिका सदस्यहरूले आफ्नै ढंगले धारणा राख्दा विषयमा गन्जागोल कायमै छ,’ भण्डारीले भने, ‘छलफलको यही स्पिरिटले नियमावली तत्कालै बन्नेमा शंका छ ।’
बिहीबारको बैठकमा पनि समितिका सदस्यहरूले संसदीय सुुनुवाइ समितिको विवाद मिलाउन पहिले आग्रह गरेका थिए । तर, समिति सभापति राधेश्याम अधिकारीले त्यस्तो माग उठेपछि बैठक डेढ घन्टामै टुंग्याएको आरोप समितिका सदस्यहरूले लगाएका छन् । ‘समितिका सभापति नै समयमा नियमावली बनाउन चाहँदैनन्, उनी प्रक्रिया लम्ब्याउन चाहन्छन्,’ भण्डारीले भने ।दुई विषयमा मुख्य विवाद
संसद् नियमावलीका लागि समितिमा प्रस्तावित मस्यौदाको धारा १७८ मा संसदीय सुनुवाइ विशेष समिति गठनसम्बन्धी व्यवस्था उल्लेख छ । धारा १७८ को उपधारा २ मा सभामुखले मनोनीत गरेका १५ जना सदस्य रहनेछन् ।
यही विषयमा कांग्रेसलगायतका साना दलले असहमति जनाएपछि विवाद मिल्न नसकेको हो । सत्तारुढ एमाले–एमाओवादीलगायतका दल नयाँ संविधानअनुसार १५ सदस्यीय सुनुवाइ समिति गठनको पक्षमा छन् भने कांग्रेस अन्तरिम संविधानअनुसारको सदस्य संख्या हुनुपर्ने अडानमै छ ।
‘सबै दलहरूको सहभागिता हुने गरी संसदीय सुनुवाइ विशेष समिति गठन हुनुपर्छ,’ कांग्रेस सांसद तथा नियमावली समितिका सदस्य नवीन्द्रराज जोशीले भने, ‘सुनुवाइ समिति जस्तो महत्त्वपूर्ण समितिमा सबै दलको प्रतिनिधित्व नहुने गरी गठन गर्न सकिन्न ।’
त्यस्तै, समितिमा मस्यौदा उपसमितिले तयार पारेको प्रस्तावको प्रक्रियाका विषयमा पनि छ । ‘सुनुवाइको सदस्य संख्यामा विवाद मिलेमा प्रक्रियाको व्याख्याको विवाद सामान्य हुन जान्छ,’ समिति सदस्य भण्डारीले भने ।२० चैतयता आउने सम्भावना न्यून
समितिका सभापति अधिकारीले चार दिनभित्र नियमावलीलाई टुंग्याउने भने पनि त्यस्तो सम्भावना अत्यन्तै न्यून देखिएको छ । समितिका सदस्यहरूले पुरानै ढर्रामा मात्रै आफ्ना धारणा राख्न थालेपछि दफावार छलफल विषय केन्द्रित हुनसकेको छैन ।
७ चैतमा समितिका अधिकांश सदस्यहरू जापानी सहयोग निकाय (जाइका) सँगको कार्यक्रममा सहभागी हुँदै छन् । त्यसअघि सुनुवाइ समिति सदस्य संख्याको विवाद मिल्ने सम्भावना देखिँदैन ।
७ चैतदेखि प्रधानमन्त्रीको चीन भ्रमण, १२ चैतसम्म सभामुखसहितका प्रमुख दलका सचेतकहरूको जाम्बिया भ्रमणलगायतका कारण पनि यसबीचमा विवाद मिल्ने सम्भावना देखिँदैन । अहिले बैठकमा कोरम पनि बल्ल बल्ल पुग्ने अवस्था देखिएको छ ।
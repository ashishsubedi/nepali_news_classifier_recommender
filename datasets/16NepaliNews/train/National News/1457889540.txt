
﻿३० फागुन, गोरखा । अखिल क्रान्तिकारीका अध्यक्ष रमेश मल्लले डा. बाबुराम भट्टराईले गोर्खाली जनताको रगत, आँसु र पसिनामाथि ठूलो घात गरेको बताएका छन् ।‘गोरखाका उत्पीडित श्रमजीवी जनताले भारतको दलाल बन्नका लागि बाबुरामलाई भोट दिएको हैन,’ अखिल क्रान्तिकारी गोरखा जिल्ला सम्मेलनलाई आइतबार सम्बोधन गर्दै मल्लले भने, ‘गोरखाले अरु हजारौं बोर्डफस्ट जन्माओस्, तर तिनले सोझा गोर्खाली जनतालाई बाबुरामले जस्तो धोका नदिउन् ।’
कार्यक्रममा अखिल क्रान्तिकारीका उपाध्यक्ष रञ्जित तामाङले गणतन्त्र, संघियता, धर्मनिरपेक्षता, समावेशी र समानुपातिकसहित शिक्षालाई मौलिक हकको रुपमा स्थापित गर्न आफूहरु सफल भएको भन्दै यी उपलब्धी जोगाइ राख्ने चुनौति रहेको बताए । उपलब्धीको संरक्षण र सहिदका सपना पूरा गर्न छोडेर बाबुराम आन्दोलनवाट भागेको तामाङको आरोप थियो ।
कार्यक्रममा अखिल क्रान्तिकारीका सचिव पुरन केसीले बाबुराम भट्टराईको पलायनले नेपालको कम्युनिष्ट आन्दोलनमा परेको चुनौतीको जवाफ अब युवा विद्यार्थीहरुले गोरखाबाटै दिने बताए ।
कार्यक्रममा इन्द्र भुसाल, दिपेश पुन, आशा तमु लगायतका अखिल क्रान्तिकारीका नेताहरुको उपस्थिति थियो ।
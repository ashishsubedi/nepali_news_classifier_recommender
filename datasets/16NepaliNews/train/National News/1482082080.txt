
﻿
३ पुस, काठमाडौं । मधेसी मोर्चाका नेता एवं सद्भावना पार्टीका अध्यक्ष राजेन्द्र महतोले संसदमा दर्ता भएको संविधान संशोधन प्रस्तावलाई पास गर्न पहल गर्ने बताएका छन् ।
सरकारले ल्याएको संशोधनलाई उपलब्धि भएको भन्दै उनले पाँच जिल्लाका लागि पछि लड्ने बताए ।
आइतबार रिपोर्टर्स क्लब नेपालले आयोजना गरेको साक्षात्कारमा बोल्दै अध्यक्ष महतोले भने, ‘झापादेखि कञ्चनपुरसम्म दुई प्रदेश हुनुपर्छ, हामी कुनै हालतमा पनि पछि हट्दैनौं, पाण्डवले पाँच गाउँको लागि महाभारत गरे, अहिले पाएका उपलब्धिलाई संस्थागत गर्दै पछि हामी ५ जिल्लाको लागि महाभारत गर्छौं, अन्तिम लडाई लड्छौं ।’
५ नम्बर प्रदेशको सिमांकन हेरफेरलाई लिएर प्रमुख प्रतिपक्षी दल नेकपा एमालेले विरोध गरिरहेकोप्रति टिप्पणी गर्दै महतोले भने, ‘एमाले अध्यक्ष केपी ओलीजीले पहिला यही प्रस्तावमा हस्ताक्षर गर्दा राम्रो हुने अनि अहिले अरुले ल्याउँदा बेठीक कसरी हुन्छ ?’
संविधान संशोधन प्रस्तावलाई प्रक्रियामा जानबाट अवरोध गरेर प्रमुख प्रतिपक्षी दल एमालेले गम्भिर गल्ती गरिरहेको उनले बताए । संसद कसैको जमिनदारी नभएको टिप्पणी गर्दै मधेसी मोर्चाका नेता महतोले भने, ‘संशोधन प्रस्तावलाई संसदमा छिर्नै नदिने कुरा संसदीय मुल्य र मान्यताको खिलाफमा हो, यो व्यवहार एमालेले सच्याउनुपर्छ ।’
अध्यक्ष महतोले सरकारले ल्याएको संविधान संशोधन प्रस्तावको विरोध गर्नेहरुलाई मधेशमा नाङगेझार पार्ने चेतावनी दिए । उनले भने, ‘यो प्रस्तावलाई परिमार्जनसहित संसदमा अघि बढाउँदा यसको विरोध गर्नेहरुको विरोधमा मोर्चा जान्छ, सडकमा दबाव दिन्छ ।’
साथै संशोधनमासहयोग नगरे एमालेका मधेसका नेता तथा कार्यकर्ताहरुले नै एमालेमुक्त मधेस बनाउने दाबी गरे ।
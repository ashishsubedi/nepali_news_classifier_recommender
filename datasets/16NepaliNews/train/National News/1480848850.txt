
﻿राजविराज, १८ मंसिर । सप्तरीका सरकारी तथा निजी दुबै खाले विद्यालयमा अध्ययनरत विद्यार्थीको समयमै पुस्तक उपलब्ध गराउन पहल गर्ने नेपाल पुस्तक तथा स्टेशनरी व्यवसायी महासंघले प्रतिबद्धता जनाएका छन् ।
नेपाल पुस्तक तथा स्टेशनरी व्यवसायी महासंघ सप्तरीले शनिवार राजविराज गजेन्द्रनारायण सिंह औद्योगिक क्षेत्रमा आयोजना गरेको ‘सप्तरी जिल्लामा पाठ्यपुस्तक सम्वन्धि समस्या र समाधान विषयक अन्तरकृया’का सहभागिहरुले उक्त कुरा जनाएका छन् ।
पुस्तक वितरणमा देखिएको समस्याले समग्र शैक्षिक क्षेत्रमा समस्या उत्पन्न गराएको भन्दै त्यसलाई सुधार गर्न सुझाव दिएका हुन् । सरकारी विद्यालयका पाठ्यपुस्तक छपाईमा रहेको समयमा छपाई नहुने, वितरणमा ढिलाई हुने तथा निःशुल्क पाठ्यपुस्तक भनिए पनि समयमा निकासा नहुँदा त्यस तर्फ सम्बन्धित निकायमा समयमै पाठ्यपुस्तक उपलब्ध गराउने प्रतिबद्धता व्यक्त गरे ।
कार्यक्रममा विद्यार्थी र अभिभावकको समस्यालाई समेत मध्यनजर गरी विद्यालय र पुस्तक व्यवसायीका बीचमा सकारात्मक सम्वन्ध वनाउन र पुस्तक बिक्री वितरणलाई व्यवस्थित बनाउन आयोजक र सरोकारवाला निकाय सहमत भएका छन् । हालसम्म देखिएका तमाम समस्यालाई न्युनिकरण गर्दै सबै पक्षको भलाईका लागि काम गर्न सबै सकारात्मक भएको  वताए ।
नेपाल पुस्तक तथा स्टेशनरी व्यवसायी महासंघ सप्तरीका अध्यक्ष शिवनारायण साह ‘सुरज’को अध्यक्षता तथा पूर्वाञ्चल उपाध्यक्ष राजलाल गुप्ताको प्रमुख आतिथ्यमा सम्पन्न अन्तरकृयामा योजना आयोगका पूर्व सदस्य कमानन्द देव, नेशनल प्यावसनका नरेश प्रताप साह, प्याब्सनका अध्यक्ष पञ्चदेव यादव, राजेन्द्र साह, शिक्षक संगठनका अध्यक्ष योगेन्द्र प्रसाद साह, नेपाल शिक्षक महासंघ सप्तरीका अध्यक्ष प्रशुराम यादव, शिक्षक फोरमका श्याम यादव, अग्रज पत्रकार शिवहरी प्रसाद भट्टराई, प्याब्सनका केन्द्रीय सदस्य अनिल झा, विजयानन्द झा, जिल्ला शिक्षा कार्यालयका प्रतिनिधि देवसरण यादव, प्रअ नागेन्द्र श्रेष्ठ, एन प्यावसनका थानेश्वर साह, अरुण देव लगायतले वोलेका थिए ।
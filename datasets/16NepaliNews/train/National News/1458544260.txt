
﻿नयाँ पत्रिकाकाठमाडौं, ८ चैत
हत्या अभियोगमा अदालतबाट दोषी ठहर भएर पनि २१ वर्षदेखि फरार रहेका दहचोकका रामचन्द्र परियार पक्राउ परेका छन् । आइतबार प्रहरीले निवासमै पुगेर परियारलाई नियन्त्रणमा लिएको हो ।
बिहेको क्रममा विवाद हुँदा हत्या भएको घटनामा दोषी ठहर गर्दै ०५१ सालमा अदालतले परियारलाई ६ वर्ष कैद सजाय सुनाएको थियो । २१ वर्षअघिको सोही अपराधमा उनी आइतबार सिआइबीको फन्दामा परे । २६ माघ ०५१ मा मकवानपुरको बसामाडीमा विष्णु परियारका छोराको बिहेमा विवाद हुँदा ध्रुव परियारको हत्या भएको थियो । चार वर्षपछि ०५५ मा काठमाडौं जिल्ला अदालतले दोषी ठहर गरी सजायको फैसला गरेको थियो ।
पक्राउपछि उनलाई अदालतबाट केन्द्रीय कारागार चलान गरिएको सिआइबीका एसपी तारिणीप्रसाद लम्सालले बताए । सिआइबीले स्थापनाकालदेखि नै फरार अभियुक्तलाई पक्राउ गर्ने अभियान चलाइरहेको छ । अदालतलबाट दोष ठहर भएर पनि समाजमा खुलमखुला बस्दै आएकालाई सिआइबीले पक्राउ गर्न थालेपछि देशभरि नै फरार अभियुक्त चलाउने अभियान सुरु भएको छ । जस क्रममा सयौँ फरार अभियुक्त पक्राउ परिसकेका छन् ।

﻿बोधराज सुवेदी
महुली, ३१ भदौ । सप्तरीका सहायक प्रमुख जिल्ला अधिकारी रामेश्वर प्रसाद अर्यालको नेतृत्वमा आएको एक सरकारी टोलीले शुक्रवार महुली बजारको अनुगमन गरेको छ ।
टोलीले महुली बजारमा रहेको नइम किराना पसल, स्वेता किराना पसल, आदर्श बहुमुखी दुग्ध उत्पादक सहकारी संस्था र मनकामना लाइन होटलको अनुगमन गरेको हो । अनुुगमनका क्रममा अधिकांश पशलहरुमा मुल्यसूची नराखिएको, ढक तराजुुको मापडण्ड नपुगेको, खाद्य मिति गुज्रिएको तथा गुणस्तरहीन सामग्रीहरु पाइएको टोलीले जनाएको छ ।
अनुगमन गर्दा फेला परेका मापडण्ड विपरितका बस्तुहरुहरुमा खैनी,गुट्खा, भुजिया,चामल,विस्कुट, पापड,चिजवल आदि रहेका थिए । टोलीले उक्त वस्तुहरु बरामद गरी स्थानिय महुली खोलामा नष्ट गरेका छन् । अनुगमन टोलीमा राष्ट्रिय अनुसन्धान कार्यालय सप्तरीका प्रमुख, घरेलु तथा साना उद्योग कार्यालयका सञ्जीव दाहाल, खाद्य निरीक्षक सुरेश सिंह, पत्रकार वैद्यनाथ झा, प्रहरी निरीक्षक संतोष श्रेष्ठ, ईलाका प्रहरी कार्यालय महुलीका प्रहरी नायव निरीक्षक रमेश वन र महुली वजार समितिका प्रतिनिधीसमेत रहेका थिए।

﻿काठमाडौं : संघीय समाजवादी फोरम नेपालका अध्यक्ष उपेन्द्र यादवले भारतविरद्ध टिकाटिप्पणी गनेहरुलाई मुर्खको संज्ञा दिएका छन् ।
केही दिनयता भारतविरुद्ध नेपाली सञ्चारमाध्यम र सामाजिक सञ्जालमा भइरहेको टिप्पणीलाई नेपाल भारतबीचको सम्बन्ध विगार्ने खेल भएको आरोप लगाउँदै यादवले भारतले नाकाबन्दी गर्ने समाचार पनि झुटो भएको दाबी गरेका छन् ।

 छिमेकी मुलुक भारतविरुद्ध दलका नेता, सञ्चारमाध्यम र विभिन्न क्षेत्रबाट भएका टिप्पणीप्रति हाम्रो गम्भीर ध्यानाकर्षण भएको छ , बिहीबार निकालेको विज्ञप्तीमा उनले भनेका छन्,  भारतसँगको मित्रवत सम्बन्ध विगार्ने गरी कुनै पनि किसिमका नकारात्मक टिप्पणी नगर्न फोरम नेपाल अनुरोध गर्दछ । अहिलेको आन्दोलन मधेसी, दलित, जनजाति र पिछडावर्गको भएकाले यसमा भारतलाई जोडेर अपब्याख्या नगर्न पनि उनले आग्रह गरेका छन् ।

 अधिकार प्राप्तिका लागि भएको हाम्रो आन्दोलनमा सरकारले पूर्ण बेवास्ता गरेको अवस्थामा छिमेकीले चासो राख्नु अन्याथा होइन , उनले भनेका छन्,  भारतले कतै पनि नाकाबन्दी नगरेको प्रष्ट पारिसकेकाले भारतविरुद्ध भइरहेको टिप्पणी मुर्खतापूर्ण कार्य हो । थारु-मधेस आन्दोलन उत्कर्षमा पुगेका बेला त्यसलाई ढाकछोप गर्न खोजिएको उनले आरोप लगाएका छन् ।

 मधेस-थारुरुहट आन्दोलनलाई अरुसँग जोड्नुको साटो विगतमा मधेस आन्दोलनका क्रममा भएका सम्झौता, आदिवासी जनजाति, खस र थारुसँग भएका सम्झौता कार्यान्वयन गरियोस , उनले भनेक छन्,  विगतका सम्झौता कार्यान्वयन गरेर संविधान पुनर्लेखन गर्नु नै समस्याको समाधान हो ।  

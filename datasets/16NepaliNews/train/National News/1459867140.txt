
﻿विराटनगर । विराटनगर उपमहानगरपालिकाका अधिकांश महत्वाकांक्षी योजना असफल देखिएका छन् । नेपालकै पुरानो सहर विराटनगरको स्वरुप परिवर्तन गर्न भन्दै विभिन्न समयमा सुरु गरिएका महत्वकांक्षी योजनाहरू असफल भएका हुन् ।
विराटगर उपमहानगरपालिका रंगेलीदेखि विराटनगर सरेको एकसय वर्ष पूरा भएको अवसरमा मनाउने भनिएको सतवार्षिकोत्सवदेखि सडकमा सोलार वत्ती जडान गर्नेसम्मका महत्वकांक्षी योजना असफल भएका हुन् ।
विकास निर्माणका महत्त्वपूर्ण योजना ल्याए पनि निरन्तरता पाउन नसक्दा विराटनगर उपमहानगरपालिकाका अधिकांश योजना असफल भएका छन् ।
नगरका अधिकांश योजनाहरु असफल हुँदा नेपालको पुरानो सहर विराटनगरको सुन्दरता झनै खस्किएको छ ।
रंगेलीबाट मोरङको सदरमुकाम विराटनगर सरेको खुसियालीमा एक वर्षसम्म सतवार्षिकोत्सव मनाउने भन्दै तात्कालिन राष्ट्रपति डा. रामवरण यादवको हातबाट उद्घाटन गरियो । निकै तामझामका साथ उद्घाटन गरिएको सतवार्षिकोत्सव उद्घाटन मै सिमित रह्यो । २०७० चैत २६ गते एक वर्षसम्म विभिन्न कार्यक्रम गर्ने भन्दै सतवार्षिकोत्सव मनाउने भनिएपनि कुनै योजना अघि बढेनन् ।
सतवार्षिकोत्सवको उपलक्षमा उपमहानगरले विभिन्न विकासे योजनाको आश्वासन बाँडेको थियो । उपमहानगरपालिकाले महत्वाकांक्षी भन्दै सतवार्षिकोत्सवको अवसरमा श्रद्धा आश्रम निर्माण गर्ने, मिनी जु बनाउने, सतवार्षिकोत्सव स्तम्भ बनाउनेलगायतका योजना अघि सारेको थियो ।
तर, नगरवासी सामु उपमहानगरपालिकाको विकासे योजना ‘हात्ती आयो हात्ती आयो फुस्सा’ भने जस्तै भयो । सतवार्षिकोत्सवकै उपलक्ष्यमा दाताहरुको लगानीमा विराटनगरमा श्रदा आश्रमको सिलन्यास गरिएपनि निर्माणले गति लिन सकेको छैन ।
त्यस्तै उपहानगरपालिकाले विराटनगरका सडकहरू सोलार बत्ती जडान गरेर उज्यालो पार्ने भन्दै चार वर्ष अघिदेखि आश्वासन बाँडेको भएपनि पुरा हुन सकेन । तर अझै उपमहानगरपालिकाका सोलार जडान गर्ने तयारी भइरेको बताउँछ ।
उपमहानगरपालिकाका कार्यकारी अधिकृत गोपालप्रसाद रेग्मी सोलार जडान गर्न सम्झौता गरेको कम्पनी भागेपछि योजना असफल भएको बताउँछन् ।
त्यस्तै विराटनगर उपमहानगरपालिकाले फोहोरलाई व्यवस्थित गर्न भन्दै ल्यान्डफिल्ड साइड निर्माण गर्ने अभियान चलाएको थियो तर ल्यान्डफिल्ड साईड निर्माण गर्ने योजना पुरा हुन सकेन ।
मोरङको डंग्राहा–५ मा ल्यान्डफिल्ड साइड निर्माण गरिने भनेपनि स्थानीयको विरोधपछि योजना अघि बढन सकेन । ल्यान्डफिल्ड साईड बनाउने चर्चा चलेको चार वर्षपछि पुनः सोही क्षेत्रमा बनाउने भन्दै उपमहानगरपालिकाले कसरत सुरु गरेको छ । कार्यकारी अधिकृत पहिले स्थानीयले विरोध गरेपनि अहिले स्थानीयहरू सकारात्मक भएको बताउँछन् ।
उनले स्थानीयस“ग सांसदलाई राखेर छलफल गरिरहेको बताउँछन् । विराटनगर आसपास रहेका मोरङका अन्य नगरपालिकालाई पनि समेटनेगरी छलफल अघि बढेको बताइएको छ ।
त्यस्तै, विराटनगरका गुद्री ए र वी प्लटमा कम्पलेक्स बनाउने भन्दै योजना ल्याए पनि अघि बढ्न सकेको छैन् । सुविधा सम्पन्न कम्पलेक्स तत्कालै बनाउने भने पनि अझै योजना अघि बढ्न सकेको छैन ।
त्यस्तै, वर्षाै पुरानो विराटनगर बसपार्क सुविधा सम्पन्न बनाउने भन्दै चार वर्ष अघि योजना ल्याइएको थियो । तर त्यो योजना पनि कार्यनयन हुन नसकी फर्केर गयो ।
अहिलेको बषपार्क बनाउने योजना भने फर्केर नजाने कार्यकारी अधिकृत रेग्मीको भनाइ छ । “हामीले सवै काम पुरा गरेर फाईल जर्मन विकास बैकमा पठाएका छौं”, उनले भने, “उताबाट ओके भएपछि यहा काम अघि बढाउँछौं ।”
विराटनगर उपमहानगरपालिकाले ५ वर्ष भित्र ५० हजार विरुवा रोप्ने नयाँ योजना ल्याइएको कार्यकारी प्रमुख रेग्मीले बताए । उनले ९ फिट चौडा भएको सडकहरुमा विरुवा रोपिने जानकारी दिए ।
त्यस्तै एसियाली विकास बैंकको दुई अर्ब ३९ करोड ऋण सहयोगमा सञ्चालित मझौला सहर एकीकृत सहरी वातावरणीय सुधार परियोजना पनि सुस्त गतिमा सञ्चालित छ । परियोजना अन्तरगत सञ्चालनमा रहेका ढल, सडक र नाला निर्माणको कार्य प्रभावकारी रुपमा अघि बढ्न सकेको छैन ।
भूकम्पले वैसाखदेखि रोकिएको काम त्यसपछिको बर्षा र मधेस आन्दोलनको कारण देखाउँदै रोकिएको थियो । पछिल्लो समय द्रुतगतिमा काम सञ्चालन भइरहेको रेग्मीले बताए ।
डिसेम्बर २०१३ बाट सुरू भएको परियोजनाको ठेक्का सीटीसीई चाइना र कालिका कन्ट्रक्सनले संयुक्त रुपमा लिएका थिए । सुरूदेखि नै सुस्तगतिमा काम गरेका ठेकेदारले निर्धारित मितिमा काम सक्ने कुनै छाँटकाँट छैन । मे २०१६ मा काम सक्नुपर्ने भए पनि ५० प्रतिशत पुरा भएको छ ।
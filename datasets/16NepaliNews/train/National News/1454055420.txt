
﻿१५ माघ, बाँके । बाँकेको होलिया-१ बस्ने धनिराम लोनियालाई प्रहरीले शुक्रबार विहान २ थान कटुवा पेस्तोल र सोको छर्रा काटिज ३ थानसहित पक्राउ गरेको छ ।
फाइल तस्वीर
लोनियाले घरमा अबैध हतियार लुकाई राखेको भन्ने सूचनाको जिल्ला प्रहरी कार्यालयबाट खटिएको टोलीले घर तलासी गर्दा उनी सुतेको खटियाको बिस्तारामुनि लुकाई राखेको अवस्थामा कटुवा पेस्तोल र काटिज बरामद भएको हो ।
यस सम्बन्धमा आवश्यक अनुसन्धान गरिरहेको प्रहरीले जनाएको छ ।
फरार अभियुक्त १३ बर्षपछि पक्राऊ
विदेशी विनिमय शर्त अनुरुप प्रयोग नगरेको मुद्दाका फरार एक अभियुक्तलाई प्रहरीले १३ बर्षपछि पक्राउ गरेको छ । बिराटनगर उपमहानगरपालिका-२ तिनपैनी स्थायी घर भई काठमाडौं महानगरपालिका-९ विजयचोक बस्ने ५९ वर्षीय कपिलप्रसाद पोखरेलाई केन्द्रीय अनुसन्धान ब्यूरोको टोलिले बिहीबार पिंगलास्थान काठमाडौंबाट पक्राउ गरेको हो ।
काठमाडौं जिल्ला अदालतको २०५९ साल असार २१ गतेको फैसलाले २ बर्ष कैद र २ करोड ६२ लाख ३१ हजार ६६ रुपैयाँ जरीवाना हुने ठहर गरी कैद तथा जरीवानाको फैसला गरेको थियो । तर, उनी फरार थिए ।
बिहीबार पक्राउ परेका प्रहरीले पोखरेललाई काठमाडौं जिल्ला अदालतको आदेशले कैद भुक्तानका लागि कारागार कार्यालय डिल्लीबजार पठाइएको छ ।
पोखरेलले काठमाडौं नैकापस्थित श्रीराम फिड इण्डष्ट्रिजको नाममा औद्योगिक कच्चा पदार्थ र कम्प्यूटर पार्टस हङ्गकङ्गबाट आयात गर्नका लगि हिमालयन बैंक लिमिटेड, राष्ट्रिय वाणिज्य बैंक बिशाल बजार र भोटाहिटी शाखामा बिभिन्न मितिमा प्रतितपत्रहरु खोली उल्लेख भए बमोजिम सामान पैठारी नगरी, सामान पैठारी भएको देखाउन नक्कली पैठारी भुक्तानी प्रमाणपत्र समेतका कागजातहरु खडा गरी सरकारी छाप दस्तखत किर्ते गरेका थिए ।
यसैबीच सिन्धुपाल्चोक कालिका-५ घर बताउने ३९ वर्षीय डम्बरबहादुर कार्कीलाई प्रहरीले १२ बोरको बन्दुक १ थान र सोको २ राउण्ड गोली सहित पक्राउ गरेको छ । काठमाडौं महानगरपालिका-१४ कुलेश्वरमा मादक पदार्थ सेवन गरी उक्त हतियार बोकी हिँडिरहेको अवस्थामा बिहीबार राति महानगरीय प्रहरी वृत्त कालिमाटीबाट खटिएको गस्ती टोलीले कार्कीलाई फेला पारेको थियो । कार्की कोटेश्वरस्थित कृषि विकास बैंकमा सुरक्षा गार्डको काम गर्ने भन्ने बुझिएको छ ।
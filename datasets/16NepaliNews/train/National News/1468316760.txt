
﻿सागर पण्डित/नयाँ पत्रिका काठमाडौं, २८ असार
सामान्य प्रशासन मन्त्रालयले संघीय निजामती सेवा ऐन बनाउन छोडेर निजामती सेवा ऐन २०४९ लाई नै पाँचौँपटक संशोधनको गृहकार्य थालेको छ । सरकारले संघीयता कार्यान्वयनका लागि बनाएको कार्यतालिकामा सामान्य प्रशासन मन्त्रालयले आगामी पुसभित्र कर्मचारी व्यवस्थापनका लागि संघीय निजामती सेवा ऐन बनाउनुपर्ने जिम्मेवारी छ ।
तर, मन्त्रालयले भने कर्मचारीको उमेर हद ६० वर्ष पु-याउने, आन्तरिक प्रतिस्पर्धा हटाउने तथा उपसचिव र सहसचिवमा बाहिरका दक्ष जनशक्ति ल्याउनका लागि व्यवस्था गरिएको १० प्रतिशतको व्यवस्था हटाउनेलगायतका प्रावधान समेटेर पुरानै ऐनको संशोधनको गृहकार्य थालेको मन्त्रालय स्रोतले जनाएको छ ।
निजामती सेवा ऐन संशोधनका लागि केही दिनदेखि सामान्य प्रशासनमन्त्री रेखा शर्मा, सचिव टंकमणि शर्मालगायतका मन्त्रालयका उच्च अधिकारी छलफलमा छन् । विभिन्न विवादास्पद विषय समेटेर मन्त्रालयले पाँचौँ संशोधन विधेयकको प्रस्ताव लैजाने तयारी गरेको स्रोतको दाबी छ ।
यता, सामान्यकी प्रवक्ता नीता पोखरेल अर्यालले निजामती सेवा ऐनका बारेमा सामान्य छलफल मात्रै भएको बताइन् । ‘संशोधनको प्रक्रिया अघि बढेको होइन, अहिले छलफलकै क्रममा छौँ,’ प्रवक्ता पोखरेलले नयाँ पत्रिकासँग भनिन् । संघीय निजामती सेवा ऐनको मस्यौदा बनाउनुपूर्व हालको निजामती सेवा ऐनका बारेमा विश्लेषण थालिएको प्रवक्ता पोखरेलको दाबी छ ।
संशोधन मस्यौदाका लागि कार्यदल
सामान्य प्रशासन मन्त्रालयले ऐन संशोधनका लागि आवश्यक गृहकार्य गर्न मन्त्रालयकै सहसचिव बलराम रिजालको संयोजकत्वमा उच्चस्तरीय कार्यदल बनाएको छ । स्रोतका अनुसार चाँडै रिटायर्ड हुन लागेका केही सचिव र सहसचिवको दबाब र प्रभावमा परी कर्मचारीको उमेर हद ६० वर्ष पु-याउन लागिएको हो । हाल कर्मचारीको उमेर हद ५८ वर्ष छ ।
यसैगरी, ऐन संशोधनका लागि अघि बढाइएका अन्य विषयमा योगदानमा आधारित निवृत्तिभरणसम्बन्धी व्यवस्था गर्ने, हाल निजामती सेवामा रहेका सबैखाले आन्तरिक प्रतिस्पर्धा हटाएर फाइलका आधारमा कर्मचारीको बढुवा गर्ने, उपसचिव र सहसचिवमा निजामती सेवाभन्दा बाहिरको क्षेत्रबाट दक्ष जनशक्ति ल्याउने गरी खुला प्रतिस्पर्धाका लागि व्यवस्था गरिएको १० प्रतिशतको प्रावधान पनि हटाउनेलगायत छन् ।
आफ्नै प्रतिबद्धताविरुद्ध मन्त्रालय
सामान्य प्रशासन मन्त्रालयले गत शुक्रबार र आइतबार धुलिखेलको आयोजना गरेको संघीयता कार्यान्वयनसम्बन्धी बृहत् छलफलमा संघीयतामा कर्मचारी व्यवस्थापनका लागि संविधानको धारा २८५ र ३०२ को प्रावधानअनुसार विभिन्न कानुन बनाउने प्रतिबद्धता व्यक्त गरिएको थियो । तर, सो प्रतिबद्धताविपरीत मन्त्रालयले संघीय कानुन बनाउन छोडेर पुराना कानुन संशोधनको प्रक्रिया थालेको छ ।
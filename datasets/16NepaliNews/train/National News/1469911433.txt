
﻿राजविराज १५ साउन । सैनिक श्रीमती संघ (नेपाली सेना) भृकुटी मण्डपद्वारा उपलब्ध गराईएको सप्तरीको कोइलाडी मधेपुरा गाविसका २ सय ५० बाढी पीडित परिवारलाई शनिवार राहत वितरण गरिएको छ ।
उक्त गाविसका विपन्न दलित बाढी पीडित परिवारलाई एक थान मन्डी, ५ केजी च्युरा, २ केजी दालमोट, १ केजी सखर, १० प्याकेट जिवनजल र लत्ताकपडा गरि करिब १५ लाख मुल्य बराबरको राहत सामाग्री उपलब्ध गराईएको हो । राजविराज स्थित कृष्ण दल गणद्वारा आयोजित राह वितरण कार्यक्रममा सगरमाथा अञ्चल १८ का वाहिनीपती एवम् सहायक रथी सुवर्ण वहादुर शाह र कृष्ण दल गणपति भुवनेश्वर आचार्यले बाढी पीडितलाई राहत सामग्री वितरण गरेका छन् ।
यसैगरी राहतको अभावमा कष्टकर जिवन विताउन बाध्य सप्तरीको सकरपुरा गाविसका ४ सय दलित परिवारलाई शनिवारै स्वास्थ्यकर्मीले राहत वितरण गरेका छन् । राजविराज स्थित गजेन्द्रनारायण सिंह सगरमाथा अञ्चल अस्पतालमा कार्यरत चिकित्सक, स्वास्थ्यकर्मी तथा कर्मचारीहरुको संयुक्त टोलीले वाढि पीडितहरुलाई राहत सामग्री वितरण गरेका हुन् ।
अस्पतालका चिकित्सक टेक नारायण मण्डल, दिपा यादव, अमित साह, सरोज यादव, सुनिल सिंहलगायत अन्य स्वास्थ्यकर्मी तथा कर्मचारीले करिव २ लाख रुपैयाँ संकलन गरी खाद्यान्न सामग्री वितरण गरेका छन् । स्वास्थ्यकर्मीहरुले प्रतिपरिवार २ केजी चामल, २ केजी च्युरा, २ केजी भुजा, आधा लिटर खाने तेल, १ प्याकेट नुन, एक प्याकेट चाउचाउ, र १ प्याकेट बिस्कुट वितरण गरेका छन् ।

﻿पर्शुराम काफ्ले/नयाँ पत्रिकाकाठमाडौं, १६ माघ
रक्षा मन्त्रालयले चार वर्षअघि बनेको राष्ट्रिय सुरक्षा नीति परिमार्जनसहित नयाँ मस्यौदा तयार गरेको छ । संविधानको मर्मअनुसार सुरक्षा प्रणाली सबल बनाउने र मुलुकको आर्थिक विकास र स्थायित्वको लक्ष्यमा सघाउने गरी नयाँ नीति तयार गरिएको छ । सुरक्षा नीति नबन्दै २८ साउन ०७० देखि नेपाली सेनाले सैन्य सिद्धान्त (मिलिटरी डक्ट्रिन) बनाएर कार्यान्वयनमा ल्याएको छ ।संविधानअनुसार सुरक्षा नीतिको मस्यौदा
संविधानको धारा ५१ (क) अनुसार सुरक्षा नीति तर्जुमा भएको रक्षा मन्त्रालयका अधिकारीहरूले बताएका छन् । संविधानमा राष्ट्रिय सुरक्षा प्रणालीको विकास गरी शान्तिसुरक्षाको व्यवस्था गर्ने, सर्वांगीण मानवीय सुरक्षाको प्रत्याभूति गर्ने, राष्ट्रिय सुरक्षा नीतिका आधारमा नेपाली सेना, नेपाल प्रहरी, सशस्त्र प्रहरी बललगायत सबै सुरक्षा निकायलाई सबल, सुदृढ, व्यावसायिक, समावेशी र जनउत्तरदायी बनाउने, राष्ट्रिय आवश्यकताअनुरूप नागरिकलाई राष्ट्रको सेवा गर्न तत्पर र सक्षम बनाउने, पूर्वकर्मचारी, सैनिक र प्रहरीलगायतका पूर्वराष्ट्रसेवकहरूमा रहेको ज्ञान, सीप र अनुभवलाई राष्ट्र हितमा समुचित उपयोग गर्ने लक्ष्य
राखिएको छ ।मस्यौदामा सुझाब लिइँदै, सेनाले दिइसक्यो
रक्षा मन्त्रालयले सुरक्षा नीतिको मस्यौदामा सुझाब दिन जंगी अड्डा, सशस्त्र प्रहरी, नेपाल प्रहरी, राष्ट्रिय अनुसन्धान विभाग, परराष्ट्र, गृह, कानुन र अर्थ मन्त्रालयमा पठाएको छ । स्रोतका अनुसार सेनाको सुझाब प्रधानसेनापतिका सैनिक सहायक रथी काजीबहादुर खत्रीका नाममा ५ पुसमा रक्षा मन्त्रालयमा पुगेको छ ।‘सुरक्षा नीतिको मस्यौदा तयार पारेका छौँ, सेनाले पनि यसमा सुझाब दिएको छ, अब सम्बद्ध मन्त्रालयमा पठाएर सुझाब लिन्छौँ र मन्त्रिपरिषद्मा पारित गर्न पठाउँछौँ,’ रक्षा मन्त्रालयका एक सहसचिवले नयाँ पत्रिकासँग भने, ‘सबै निकायबाट सुझाब आएपछि समेटेर मस्यौदा परिमार्जन गर्छौँ र रक्षामन्त्री भीम रावललाई बुझाउँछौँ ।’प्रधानमन्त्री कार्यालयमा थन्किएको थियो पुरानो मस्यौदा
एमाले नेता माधवकुमार नेपाल नेतृत्वको सरकारका पालामा ९ पुस ०६६ मा राष्ट्रिय सुरक्षा नीतिको मस्यौदा तयार गर्न तत्कालीन रक्षामन्त्री विद्या भण्डारीको संयोजकत्वमा समिति गठन भएको थियो । समितिमा तत्कालीन गृहमन्त्री भीम रावल, कानुनमन्त्री प्रेमबहादुर सिंह, संस्कृतिमन्त्री डा. मीनेन्द्र रिजाल र विनाविभागीयमन्त्री लक्ष्मणलाल कर्ण सदस्य थिए । समितिले ०६७ साउन पहिलो साता प्रधानमन्त्रीलाई प्रतिवेदन बुझाएको थियो । सरकारले छलफल गर्न संसद्को राज्यव्यवस्था समितिमा पठाएको थियो । समितिमा छलफल नहुँदै डा. बाबुराम भट्टराई नेतृत्वको सरकारले प्रधानमन्त्री कार्यालयमा फिर्ता गरेको थियो ।सहमति गरेर नीति ल्याउन सेनाको सुझाब
सबै दलबीच सहमति गरेर राष्ट्रिय सुरक्षा नीति पारित गरिनुपर्ने नेपाली सेनाको सुझाब छ । ‘दलहरूबीच समन्वय नभएसम्म सुरक्षा नीतिजस्तो विषयमा निर्णय गर्नु उचित नहुने रहेछ भन्ने इतिहासबाट पाठ सिकेर अघि बढ्नुपर्छ,’ सेनाका बहालवाला एक उपरथीले नयाँ पत्रिकासँग भने, ‘यस विषयमा सरकारमा रहेका, नरहेका र संविधानसभाबाहिर रहेका दलहरूबीच एउटै मत हुनुपर्छ । अहिले प्रतिपक्षमा रहेको कांग्रेससँग पनि सहमति गरेर सुरक्षा नीति आयो भने राम्रो होला ।’सुरक्षा परिषद्को विधेयक पनि तयार
रक्षा मन्त्रालयले राष्ट्रिय सुरक्षा परिषद्को विधेयक पनि तयार गरेको छ । पटक–पटक रोकिँदै आएको विधेयक बनाउने काम उपप्रधानमन्त्री भीम रावलले रक्षा मन्त्रालय सम्हालेपछि उनकै निर्देशनमा तयार भएको हो । ‘राष्ट्रिय सुरक्षा परिषद् विधेयक र सुरक्षा नीतिको मस्यौदा तयार भएको छ, सम्बन्धित निकायको सुझाबका आधारमा परिमार्जन गरेर अघि बढ्छौँ,’ रक्षा मन्त्रालयका प्रवक्ता सूर्यकान्त पन्थीले नयाँ पत्रिकासँग भने ।परिषद्को कार्यविधि परिमार्जन पटक–पटक रोकियो 
रक्षा स्रोतका अनुसार प्रचण्ड नेतृत्वको सरकारका पालामा परिषद्को दुई पेजको कार्यविधि तयार भएको थियो । १२ वैशाखको भूकम्पपछि बसेको परिषद्को बैठकका वेला कार्यविधि परिमार्जनको निर्णय भएको थियो । तर, प्रगति भएन । भारतले ५ असोजबाट अघोषित नाकाबन्दी गरेपछि आपूर्ति व्यवस्था सञ्चालनका सन्दर्भमा सुरक्षा परिषद्को कार्यविधि परिमार्जन गर्ने तयारी भएको थियो । रक्षा मन्त्रालयको समन्वयमा सञ्चार, परराष्ट्र, अर्थ, गृह मन्त्रालयले सुझाब दिने र कार्यविधि तयार गर्ने निर्णय भए पनि कार्यान्वयन भएन ।यस्तो छ सुरक्षा परिषद्को संरचना
संविधानको धारा २६६ (१) अनुसार सुरक्षा परिषद् गठन भइसकेको छ । प्रधानमन्त्री अध्यक्ष रहेको परिषद्मा परराष्ट्र, गृह, रक्षा र अर्थमन्त्री, प्रधानसेनापति र मुख्यसचिव सदस्य रहने व्यवस्था छ । रक्षा मन्त्रालयका सचिव परिषद्को
सदस्यसचिव छन् ।सात पृतनासहितको सैन्य संरचनाको गृहकार्य
नेपाली सेनाले सातवटा प्रान्तीय संरचनाअनुकूल हुने गरी संरचनागत हेरफेरको गृहकार्य थालेको छ । प्रधानसेनापति राजेन्द्र क्षत्रीले दुई साताअघि संसद्को राज्यव्यवस्था समितिमा पुनर्संरचनाको गृहकार्य भइरहेको जानकारी दिएका थिए । सैनिक स्रोतका अनुसार अब सातवटा प्रान्तमा कम्तीमा एक–एक पृतना र दुईवटा बाहिनी राख्ने गरी पुनर्संरचनाको गृहकार्य भइरहेको छ । हाल सेनाका ६ पृतना र १६ बाहिनी छन् ।
‘सातवटा प्रान्तमा एक–एक पृतना र एउटा उपत्यकामा गरी आठवटा पृतनाको संरचनामा जानेबारे छलफल भइरहेको छ,’ सेनाका एक उपरथीले नयाा पत्रिकासाग भने, ‘हामीले प्रस्ताव तयार गरेर रक्षा मन्त्रालयमा दिन्छौ र अन्तिममा मन्त्रिपरिषद्ले यसबारे निर्णय लिनेछ ।’

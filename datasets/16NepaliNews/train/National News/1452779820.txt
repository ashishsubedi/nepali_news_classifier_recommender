
﻿
३० पुस, बिराटनगर । बिराटनगर भन्सार कायार्यलले जुट मिलको खाली जग्गालाई अस्थायी यार्डको रुपमा प्रयोग गर्ने भएको छ ।
भन्सार विभागले बिराटनगर-२२ स्थित बन्द अवस्थामा रहेको जुटमिल परिसर ई अस्थायी यार्ड बनाउन गरेको प्रस्तावलाई अर्थ मन्त्रालयले स्वीकृती दिएको हो ।
मन्त्रालयबाट  स्वीकृती पाएपछि बिराटनगर भन्सारमा सवारी पार्कीङको चाप व्यवस्थापन गर्न सहज हुने उद्योग संगठन मोरङका अध्यक्ष शिवशंकर अग्रवालले जानकारी दिए ।
भन्सारको यार्ड साँघुरो हुँदा उद्योगी व्यवसायीहरुले पार्किङको ठूलो समस्या भोग्दै आएका थिए । भन्सार कार्यालयलाई पनि सवारी पार्किङ गर्न अप्ठ्यारो परेको थियो ।
अब भारतको जोगबनी नाकाबाट विगतको भन्दा धेरै सवारी भित्र्याएर राख्न सकिने भएको छ । पछिल्लो समय जोगबनी नाकाबाट नियमित भन्दा धेरै सवारी साधन आइरहेकाले व्यवस्थापन गर्न समस्या भएको छ ।
जुटमिलका खाली जमिनमा अहिले सशस्त्र प्रहरी सीमा सुरक्षा बलको क्याम्प पनि छ । प्रहरीले खेल मैदानको रुपमा जमिन उपयोग गर्दै आएको छ ।
भारतले नाकाबन्दी लगाएपछि स्कर्टीङ गर्नुपर्ने सबै सवारी साधनहरु जुटमिल परिसरमा जम्मा गरेर राखिएको थियो ।
सरकारको पछिल्लो निर्णयले त्यही परिसरमा भन्सार जाँचपास गर्ने बाटो खुलेको छ ।  नेपालतर्फ बिराटनगर भन्सारको यार्डमा दैनिक दुई सयभन्दा बढी मालबाहक सवारी अटाउन नसक्ने भएकोले जोगबनी नाकामा हप्ताैंदेखि जाम भएका मालबाहक सवारी सहज रुपमा नेपाल भित्रिन पाएका छैनन् ।
अब भने दैनिक पाँच सयभन्दा बढी गाडी पार्किङ गर्न सक्ने अवस्था भएकोले जोगवनीमा अडि्कएका अधिकांश गाडी आउने अपेक्षा गरिएको छ ।
बिराटनगर भन्सार परिसरको यार्डमा २ सय सवारी साधान मात्र अटने क्षमता छ ।
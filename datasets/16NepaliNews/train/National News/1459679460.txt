
﻿सन्तोषराज बजगाई
केही समययता नेपाली पूँजी बजारले दिनानुदिन नयाँ उचाई समात्न सफल भइरहेको छ । कम्पनीको शेयर मूल्य आकाशिने क्रम जारी छ । दोस्रो बजारमा पैसा आउने  क्रमले निरन्तरता पाइरहेको छ । र, कारोवार रकमले पनि राम्रै चर्चा पाएकै छ ।
नेप्से परिसूचकलाई आधार मान्दा इतिहासकै सबैभन्दा ठुलो बुलमा हामी छौं । तीनसय अंक तल पुगेको परिसुचकले १३ सयलाई नै मात खुवाएर माथि पुग्दा यो समयमा बजार प्रवेश गर्ने लगानीकर्ताका निमित्त  राम्रै हुन पुग्यो ।
तीन सयबाट सुरु भएको बुल ट्रेन्ड आजसम्म  निरन्तर छ ।  भुकम्प र नाकाबन्दीले नराम्ररी खुम्च्याएको देशको आर्थिक अवस्थाले बाटो समात्न निकै कष्ट पाएको बेला लगानीको क्षेत्रमा कमी आउँदा र  आर्थिक विकासको दर उत्साहजनक नभएको अवस्थामा शेयर बजारले भने दिनानुदिन नयाँ रेकर्ड बनाउँदा धेरै लगानीकर्ताहरु आराम मानी बसी  रहेका छन भन्ने कुरा पनि नकार्न सकिन्न ।
यसरी मुलुकको शेयर बजारमा भइरहेको वृद्धिका लागि तल उल्लेखित कारणहरु जिम्मेवार छन् : 
१) लगानीमैत्री वातावरणको अभावमा बैंक तथा वित्तिय संस्थामा अधिक तरलता सिर्जना हुन पुग्यो । तरलता वृद्धि  समस्या समाधान गर्नका निमित्त बैंक तथा वित्तीय संस्थाहरु व्याज दरमा कमी ल्याउन बाध्य भए ।
स्प्रेड दरका कारणले गर्दा बचतकर्ताले पाउने ब्याजमा पनि कमी आउन पुग्यो । बैंकमा राखिएको पैसाले निकै थोरै प्रतिफल पाउँदा केही ठुलो रकम दोस्रो बजारतर्फ गएको प्रष्ट हुन्छ । किनकि अहिले बचतमा पैसा राख्नु भन्दा दोस्रो बजारमै धेरै प्रतिफल देखिन्छ  ।
२) दोस्रोमा बैंक, विकास बैंक तथा फाईनान्स कम्पनीमा आएको पूँजी वृद्धि योजना र वीमा कम्पनीहरु र लघुवित्तहरुमा भविष्यमा आउन सक्ने पूँजी वृद्धि योजनाका कारण ती शेयरबाट  लगानीकर्ताले राम्रै बोनस, राइट शेयर प्राप्त गर्ने अवस्थामा पुग्न सफल भए  ।  बोनस शेयर र राईटको लोभमा पनि लगानीकर्ताहरु दोश्रोे बजार तर्फ आकषिर्त भएको पाईन्छ ।
३) पूर्ण रुपमा डिम्याट कारोबार पश्चात कागजी प्रमाणपत्र सबै डिम्याट  गर्नुपर्ने बाध्यता पर्यो  । शेयर डिम्याट हुन समय लाग्दा बजारमा केहि हदसम्म कम आपूर्तिर्को अवस्था सिर्जना भएको अनुभव गर्न सकिन्छ ।
४) घर जग्गाको कारोबार पनि केही वर्ष यता सुस्ताएको पाइन्छ ।  घर जग्गामा लगानीकर्ता त्यति आकषिर्त नहुँदा पूँजी बजारबाट घर जग्गामा पैसा कमै गएको देखिन्छ ।
५) जुवा घरको मानसिकताबाट पीडित शेयर बजारका लगानीकर्ताहरु धितोपत्र बोर्डका केही निर्णय बाट निकै प्रफुल्ल भएको पाइन्छ । बजारको गहिराई हेर्ने सुविधा, आइपियो सम्वन्धी तुलनात्मक रुपमा सहज निर्देशनहरु, ब्रोकर कमीसनमा कमी ल्याउने हल्ला र स्वचालित कारोबार प्रणाली भित्राउने कुराहरुले गर्दा लगानीकर्ताको मनोबल उच्च भएको छ ।
शेयरबजारमा अर्थशास्त्र मात्र नभएर मनोविज्ञानको पनि राम्रै स्थान हुने भएकाले केही हदसम्म बजार वृद्धिको एउटा कारण मध्य यो कारण पनि एक हो ।
६) बुल साइकलमा लगानीकर्ताको मनोविज्ञान एकदमै बलियो हुन्छ । बुलले एकपटक आफ्नो गति लिई सकेपछि त्यो चाँडै नै रोकिंदैन । बुल केही समयको लागि अन्धो हुन्छ  ।
लगानीकर्ताहरु धेरै आशावादी भैइदिन्छन् ।  यस्तो अवस्थामा लगानीकर्ताहरु आधारभूत पक्ष भन्दा भावनामा धेरै बग्ने गर्दछन । त्यसैले मनोवैज्ञानिक हिसाबले पनि बजार वृद्धि भएको पाइन्छ ।
घर छिमेकका साथीभाईहरुले पूँजीबजारबाट कमाएको खबर भाईरल हुन्छ । साथीभाईहरुले कमाई सके मैले किन नकमाउने भन्ने मनोवैज्ञानिक कारण बाट पनि नयाँ लगानीकर्ताहरु बुल रनमा बजार प्रवेश गर्ने गर्छ्न ।
अन्तराष्ट्रिय हिसावले हेर्दा देशको अर्थतन्त्र र रोजगारीमा सुधार आउँदा पूँजीबजारमा सकारात्मक असर पुग्ने गर्छ । अर्थतन्त्र सबल हुँदै जाँदा त्यसको  सिधा असर पूँबिजारमा पर्ने गर्छ । नेपालको बजारमा देखिएको बुल भने अलिक फरक प्रकारको छ ।
भूकम्प र नाकाबन्दीबाट थलिएको नेपाली अर्थतन्त्र र सबल राजनैतिक वातावरणको सिर्जना हुन नसक्दा देश आर्थिक हिसाबले दिनानुदिन खस्कदै छ । गगनचुम्बी आयात  र त्यसको दाजोमा निकै थोरै निर्यातबाट देशमा उद्योगधन्दा कलकारखाना अर्थात आर्थिक क्रियाकलापले फटको मार्न नसकेको स्पष्ट हुन्छ ।
रेमिटेन्सबाट चलेको अर्थतन्त्र जुन सुकै बेला पनि धराशायी हुने खतरा छँदैछ । दोहोरो अँकमा मुल्यवृद्धि हुँदा समेत वित्तीय संस्थाहरुले ब्याज दर घटाउदा पैसा गलत क्षेत्र तर्फ जानेछ भन्ने कुरालाई नकार्न सकिन्न । जसले अर्थतन्त्रलाई दीर्घकालीन असर पुर्याउन सक्छ । समग्रमा भन्दा शेयरबजारको प्रमुख मेरुदण्ड देशको अर्थतन्त्रले साथ नदिँदा नदिँदै पनि शेयरबजार वृद्धि हुनु अलि अस्वाभाविक नै छ । झन बैंक तथा वित्तीय संस्थाहरु र वीमा कम्पनीहरुको बाहुल्यता रहेको हाम्रो पूँजी बजारमा देशको आर्थिक अवस्थाको प्रतिविम्वत पूँजी बजारमा  झल्कनु पर्ने हो  ।
अर्कोतर्फ केही लगानीकर्ताका अनुसार डिम्याटमा ढिलासुस्तीका कारणले गर्दा पनि शेयरबजार आकासिएको भन्ने कुरो छ । आपूर्तिर् कम भइदिँदा शेयरमुल्य आकाशिएको हो भन्ने पनि एउटा समूह रहेको पाईन्छ । केही हदसम्म यो कुरो सत्य पनि छ ।
यसरी वृद्धि भएको शेयरमुल्य दिगो नहुने कुरो पनि निश्चित जस्तै छ । हकप्रद शेयरको पछि लागेर लगानी गरिएमा त्यो लगानीले सानो समयका निमित्त मात्र राम्रो प्रतिफल दिन सक्ला । तर, लामो समयका लागि त्यस्ता शेयरहरु घातक हुन सक्छ्न किनकी पूँजी वृद्धि गरिएको अनुपातमा आम्दानी वृद्धि गर्न सजिलो छैन ।
नेपाल राष्ट्र बैंक केही खुकुलो हुँदा भुकम्प र नाकावन्दीको असर वित्तीय संस्थाको वित्तीय प्रतिवेदनमा देखि नसकेकोले पनि आगामी दिन सजिलो नहोला कि भन्ने आँकलन गर्न सकिन्छ ।
तर, आगामी दिनमा हाम्रो पूँजी बजारमा केही सुनौला किरण पनि देखिएका छन । धितोपत्र बोर्डबाट वैज्ञानिक बजार निर्माणका निमित्त केही राम्रा कदम चालिएका छन । त्यस्तै स्वचालित कारोबार प्रणालीको शुरुवात भएमा नेपाली दोश्रोे बजार देशका अन्य क्षेत्रमा फैलिने छ र छरिएको पूँजी दोश्रोे बजारमा आई बजार झन आकाशिने अवस्था सिर्जना हुनेछ ।
ब्रोकर कमीसनमा कमी आउने ल्याउने काम  सफल भएमा र बैंकलाई ब्रोकर लाईसेन्स दिने कुरा अन्तिम निष्कर्षमा पुग्ने अवस्थामा पूँजी बजारले राम्रो गति लिने निश्चित छ । पुनर्निर्माण कामले गति लिएमा देशमा आर्थिक क्रियाकलाप बढने र त्यसको सिधा असर पूँजी बजारमा पर्ने देखिन्छ छ ।
त्यस्तै खुला बजार अर्थतन्त्रलाई आत्मसात गरेकोले जुनसुकै बेला गैर आवासीय तथा विदेशी लगानीकर्ताका लागि पूँजी बजार खुला हुन सक्छ । यसले गर्दा थप पूँजी भित्रिई शेयर बजारमा सकारात्मक परिवर्तन आउने देखिन्छ ।
समग्रमा भन्दा बजार अहिले अलि अस्वभाविक वृद्धि भएको आँकलन गर्न सकिन्छ । देशको अर्थतन्त्र र शेयरबजार एकै बाटोमा हिड्नु पर्दछ ।  अर्थतन्त्र त्यति सबल नभएको अवस्थामा बजार बढ्नुलाई मार्केट बबल (पानीको फोका) भन्ने गरिन्छ ।
अब यो बुलमा के गर्ने ?
बुलपछि बियर आउनु स्वभाविक चक्र नै हो । त्यसैले अहिलेको वर्तमान अवस्थामा लगानीकर्ताहरु कम्पनी छान्नमा  केही सजक हुन जरुरी छ । चैत्र महिना पश्चात् तेस्रो त्रैमासिक वित्तीय प्रतिवेदन सार्वजनिक हुँदैछन् जसबाट अर्को वर्ष कति लाभांश पाईन्छ भन्ने कुराको बाटो तय हुन्छ ।
त्यस्तै पुननिर्माणको कार्यले गति लियो भने पनि देशमा आर्थिक क्रियाकलापमा वृद्धि हुने छ । त्यस्तै देशको आर्थिक वृद्धि दर, रोजगारी ,मुल्यवृद्धि जस्ता आर्थिक परिसुचकमा पनि ध्यान दिएर अध्ययन गर्नु पर्ने हुन्छ  । पहिलेको जस्तो बजार क्यार्स त अहिले देखिँदैन किनकि अहिले पूँजी बजार वैज्ञानिक हुँदै छ ।
नयाँ-नयाँ कम्पनीहरुको आगमन हुँदै छ ,पहिलेको भन्दा पूँजी बजार पारदर्शी र सजिलो छ, बैंक तथा वित्तीय संस्थाहरुको कर्जा त्यति खराब छैन । तर पनि वृद्धि भएको पूँजी बजारमा फाईदा सुरक्षितं गर्ने लगानीकर्ताको  संख्या पनि धेरै हुने भएकाले बजार लामो करेक्सनमा नजाला भन्न सकिन्न ।
बजार करेक्सनमा जादा बुलकै भरमा वृद्धि हुन पुगेका शेयरमुलीहरु  नराम्रै हिसाबले क्यार्स हुन सक्छन् । अर्को तर्फ आधारभुत हिसाबले बलिया अनि बजारमा मूल्य आमदानी (पिई) अनुपात कम भएका कम्पनीहरुको शेयरमुल्यमा व्यापक गिरावट नाआउला । राम्रो प्रतिफल दिने कम्पनी छान्दा मुल्य कम भएमा पनि लाभांशले धेरै सहयोग गर्छ ।
स्ट्यान्डर्ड चार्टड बैंकको शेयरमूल्य नौ हजारबाट अहिलेको अवस्थामा पुग्दा समेत लगानीकर्ताहरुले पाएको लाभांशलाई हिसाब गर्दा उनीहरु नोक्सानीमा छैनन् । र, हकप्रद शेयरको भरमा उचालिएका कम्पनीहरुले लगानीकर्तालाई कसरी निराश बनाए भन्ने कुरा हाम्रो सामु स्पष्ट नै छ ।
त्यसैगरी आधारभुत कुराहरुलाई नहेरी बुलको मनोवैज्ञानिक असरका कारणबाट पनि धेरै कम्पनीको शेयरमूल्य बढन सक्छ तर त्यस्ता कम्पनीको शेयरमूल्य दिगो नहुन पनि सक्छ। बजारमा सामान्य करेक्सन आउँदा समेत ती कम्पनीको शेयरमुल्य क्यार्स हुन सक्ने सम्भावना बढी नै हुन्छ ।
यो कुरामा लगानीकर्ताहरु सजक हुनु पर्ने छ किनकी शेयरबजारकै बुलबाट कम्पनीको आधारभुत कुरा सबल भएर जाने होइनन र कम्पनीले दिने प्रतिफल बढने पनि होइन । बजारको बुलको बारेमा अझै स्पष्ट हुन हामीले दुई छिमेकी पूँजी बजारलाई पनि हेर्न सक्छौ । भारत र चीनको बुल रनलाई हेर्दा सबै कुरो  छर्लङ्ग हुन्छ ।
भारतको बुल रनलाई देशको अर्थतन्त्रदेखि सबै व्यष्टि  र समष्टि तत्वले साथ दिएको थियो । तर, चीनको बुल रन मनोवैज्ञानिक आधारमा अघि बढिरहेको थियो अर्थात देशको आर्थिक वृद्धि दरमा कमी आउँदा समेत बजार आकाशिन पुग्यो । जसको फलस्वरुप भारतको बुल रनले सुरक्षित अवतरण गर्न सफल भयो भने ।
तर, चीनियाँ बजारले सकेन । बुल अन्धो हुन्छ । बुलले राम्रो र फराकिलो  बाटो दगुर्न (सबल अर्थतन्त्रले साथ दिएको अवस्था) पाएमा त ठिकै छ । तर, सानो र बिगि्रएको बाटोमा बुल दगुरेमा बुल कहीँ न कहीँ गरेर ठोक्किएर घाइते हुने छ र घाइते बुललाई फेरि कुदाउन निकै लामो समय कुर्नु पर्ने हुन्छ ।
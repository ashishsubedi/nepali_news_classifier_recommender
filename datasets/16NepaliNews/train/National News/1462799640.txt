
﻿हरेराम बैठा
काठमाडौं । शारीरिक अशक्त हुनु अपराध होइन । मनमा दह्रो इच्छा शक्ति र हिम्मत भए सवालङ्गले झैं शारीरिक अशक्तहरुले पनि काम गर्न सक्छन् । यही सावित गर्न सकिन्छ भनेर लागेका छन् केही अभियन्ताहरू विशेष गरी अपाङ्गताको क्षेत्रमा काम गर्ने अधिकारकर्मीहरू ।
टीकादेवी दाहाल राष्ट्रिय अपाङ्ग महासंघकी उपाध्यक्ष हुन् । पोलियोको कारण सानैमा शारीरिक अशक्त बन्न पुगेकी दाहालले जीवनदेखि हरेश खाइनन् । बरु, अठोट लिइन्–सबलाङ्ग सरह जीवन बाँच्छु । तर, त्यो काँडाको बाटो हिँड्नु जस्तै थियो । एक किसिमको दुस्साहसनै थियो । शारीरिक अशक्त त्यो पनि महिला उनले पाउनु हन्डर पाइन् र पनि निराश भइनन् । अहिले उनी अपांगता क्षेत्रको अधिकारकर्मी बनेकी छिन् ।
मोरङको सुन्दर गाविसमा जन्मिएकी उनी पोलियो थोपाको अभावमा ५ वर्षको उमेरमा नै अपांग बन्न पुगिन् । उनी भन्छिन्, “म डेढ वर्षकी हुँदा आमाबाबुले पोलियो थोपा खुवाउन छुटाउनु भएछ । त्यसपछि पोलियोको चपेटामा परि शारीरिक अशक्त हुन पुगेँ । जिन्दगीमा पाएको चोटले मानिसलाई बाँच्न सिकाउँछ ।”
शारीरिक अशक्त भएपछि समाजले हेय भावले हेर्नु स्वभाविकै भएको बताउँछिन् उनी । उनले भनिन्, “गाउँलेहरूले किन पढ्नु, कसरी पढ्न जान्छेस् ? भनेर निरुत्साहित तुल्याउने मात्र होइन छोरी मान्छेले पढ्नै पर्दैन भन्थे ।” तथापी उनले संघर्ष गरिन् । पढ्न बिट मारिनन् । अहिले उनी काठमाडौंको त्रिचन्द्र क्याम्पसमा एमएमा अध्ययन गरिरहेकी छन् ।
शारीरिक अशक्त भएकैले आफूले निकै दुव्र्यवहारको सामना गर्नुपरेको उनको तीतो अनुभव छ । माया चाहिँ नगर्ने तर घुमाउरो पारोले विभिन्न ‘प्रस्ताव’ गर्नेहरूको बिकृत् मनोभावको सिकार उनी पनि भइन् । उनले भनिन्, “दुव्र्यवहार र त्यस्ता प्रस्तावहरूको सामाना मैले स्कुलदेखि क्याम्पससम्मै गरेँ । शारीरिक दुर्बलतालाई प्रति दया देखाएर स्वार्थ पूर्ति गर्नेहरू हर क्षेत्रमा सक्रिय रहेको बताउँदै उनले थपिन्, “शारीरिक अशक्तहरूले आफ्नो रोजाई चाहनाको जीवन कहाँ बाँच्न पाएका छन् र ? विवाह पनि नहुने र यदी भइहाले पनि आफूभन्दा जेठो उमेरका, विदुर र एकल महिलासँग मात्रै गर्नु पर्छ । र, त्यो सम्बन्ध पनि दीगो हुँदैन ।”
त्यसकारण शारीरिक अशक्तहरूलाई क्षमता अभिबृद्धिमार्फत आफ्नो खुट्टामा आफैँ उभिन सक्ने बनाउनु पर्छ भन्छिन् उनी । त्यस्तै घर परिवारले र समाजले पनि हेय भावले नहेरी उनीहरूलाई उत्साहित र जीवनप्रति सकारात्मक बनाउँदै लैजानुपर्छ ।

राष्ट्रिय अपाङ्ग कोसका पुनस्र्थापनाको चिकित्सा क्षेत्रमा कार्यरत देबु पराजुली पनि शारीरिक अशक्त नै हुन् । तथापी उनी सबलाङ्ग भन्दा कम छैनन् । उनी आफ्नो खुट्टामा आफैं उभिएकी मात्र छैनन् अरुलाई उभिन अभिप्रेरित पनि गरिरहेकी छन् । उनी भन्छिन्, “जस्तो भए पनि जीवन मूल्यावान् छ, तुच्छ मान्नुहुँदैन ।”
पराजुलीको कथा पनि दाहालको जस्तै छ उनलाई पनि पोलियो थोपाको कमीकै कारण ५ वर्षको उमेरमा शारीरिक अशक्त हुनुपर्यो । स्याङ्जा शीर्षेकोट गाविस धनमुडामा जन्मिएकी उनलाई दाजु बुझ्ने भएकै कारण पढाइमा अवरोध आएन । तर पनि समाजमा उनलाई होच्याउने र हेय भावले हेर्नेको कमी भएन । र पनि उनलाई घर परिवारले निरन्तर हौस्याइरह्यो र उनले यो उचाई हासिल गरिन् । उनी चिकित्सा क्षेत्रमा आवद्ध मात्रै छैनन् । पत्रपत्रिकामा कविता आदि छपाउँछिन् पनि ।
उच्च माविसम्मको अध्ययन गाउँमै भयो त्यसपछि उनी शारीरिक पुनस्र्थापना केन्द्रबाट छात्रवृत्ति पाइन् र पुनस्र्थापना चिकित्सा पढ्न काठमाडौं आइन् । हाल उनी पुनस्र्थापना चिकित्सक र राष्ट्रिय प्रजातन्त्र पार्टी नेपाल अपाङ्ग संगठनकी अध्यक्ष बनेर अधिकारका क्षेत्रमा सक्रिय छिन् । उनी भन्छिन्, “जहाँ अपाङ्ग हुन्छ, त्यहाँ गरिबी हुन्छ । मानिसहरू देखाउनका लागि अपाङ्गलाई सहयोगको भाषण त गर्छन् तर सहयोग गर्ने बेलामा तिनीहरु नै पछाडि हट्छन् ।”

त्यस्तै दुई वर्षको हुदाँ टाइफाइडको असरले दृष्टि गुमाउन पुगेका भक्तपुर निवासी सुरेशराज भन्डारी भन्छन्, “संसारमा अपाङ्ग कसैलाई हुन नपरोस किनकी अपाङ्ग भएपछि हरेकले हेर्ने दृष्टिकोण हेलाँ कै हुँदोरहेछ ।” भन्डारीले कीर्तिपुरको ल्याबोटरी माविबाट बिद्यालय शिक्षा लिए । उनले दृष्टिविहीन भएकैले विभिन्न ठाउँमा समस्या बेहोर्नु परेको तीतो अनुभव छ । तथापी उनी पनि शारीरिक अशक्त भए पनि जीवन सशक्त बनाउन अहोरात्र तल्लिन छन् ।
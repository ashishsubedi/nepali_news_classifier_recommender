
﻿१ पुस काठमाडौं । क्रुरतापूर्वक मारिएकी काभ्रेकी लक्ष्मी परियारका हत्यारालाई हदैसम्मको कारवाही हुनुपर्ने माग गर्दै काठमाडौंमा र्‍याली निकालिएको छ ।
घटनाका दोषीलाई उम्कन नदिन, मृतकका आफन्तलाई तत्काल क्षतीपुर्ती र स्थानिय दलित समुदायहरुको जिउधनको सुरक्षाका लागि सम्बन्धित निकायलाई खबरदारी गर्ने उद्देश्यले दबाव र्‍याली निकालिएको हो ।
संयुक्त राजनीतिक दलित संघर्ष समितति र दलित नागरिक समाजको संयुक्त अगुवाईमा माईतीघर मण्डलाबाट सुरु भएको र्‍याली नयाँबानेश्वर चोकमा पुगेर बिरोध सभामा परिणत भएको थियो ।
बिरोध सभामा बोल्दै बिभिन्न बक्ताहरुले लक्ष्मी परियारका हत्यारालाई हदैसम्म कारवाही गर्न सरकारसँग माग गरे । कार्यक्रममा मृतक लक्ष्मी परियारका छोरा सुमनलेे पनि बोले ।
उनले भने ‘मेरो बुवाले ममीलाई कहिल्यै पिट्नु हुन्नथ्यो, धेरै माया गर्नु हुन्थ्यो । ममी त त्यो स्कुलको सरको कुटाईबाट मरेकी हुन । मेरो आमा मार्नेलाई जेल हाल्नुपर्छ । मेरो आमाको केहि गल्ती छैन ।’
बिरोध कार्यक्रमअनुसार शनिबार प्रधानमन्त्री, गृहमन्त्री र प्रहरी प्रमुखलाई संयुक्त रुपमा ध्यानाकर्षण तथा ज्ञापनपत्र बुझाउने कार्यक्रम छ ।
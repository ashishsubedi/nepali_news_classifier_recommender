
﻿
माघेसंक्रान्ति नजिकिँदै जाँदा सामाखुशीमा रहेको टोखा चाखु उद्योगमा कामदारहरुलाई भ्याइनभ्याई छ । ५० पुरानो यो उद्योग रामराज श्रेष्ठ र हंसराज श्रेष्ठले सञ्चालन गरेका हुन् ।
‘मंसिर लागेदेखि नै माग बढ्न थाल्छ,’ रामराज भन्छन्, ‘पुस महिनाभरी माघेसंक्रान्ति सम्म हामीलाई खाना खाने पनि फुर्सद हुन्न ।’ अरु बेला परिवारकै सदस्यहरुले काम गर्दा भ्याउने भए पनि मंसिर-पुसमा १२-१५ जना कामदार लगाउने गरिएको छ ।
यहाँ चाकुका विभिन्न आइटमहरु उपलब्ध छन् । सादा चाकु बाहेक खुवा चाकु (खुवा हालेर बनाएको), स्पेसल चाकु (बदाम, किसमिस लगायत मसला हालेर बनाइएको), सुत्केरी चाकु (सुत्केरी महिलालाई पौष्टिक तत्व हुने गरी बनाइएको) लगायत चाकुहरु बनाउने गरिएको रामराजले बताए ।
सामान्यतया दैनिक ४०-५० किलो उत्पादन गरिने भए पनि मंसिर र पुसमा दैनिक ४००-५०० किलो उत्पादन हुने गरेको उनले जानकारी दिए । चाकु बाहेक तिलको लड्डु र तिलौरा पनि बनाउने गरिएको छ ।













 


 
 
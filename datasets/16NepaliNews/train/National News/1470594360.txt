
﻿२३ साउन, काठमाडौं । प्रधान सेनापति राजेन्द्र क्षेत्रीले जाजरकोट र डोल्पा सदरमुकाम दुनै जोड्ने सडकअन्तर्गत डोल्पा जिल्ला प्रवेशमार्गको उदघाटन गरेका छन् ।
सो सडक नेपाली सेनाले निर्माण गरिरहेको छ । नेपाली सेनाले उक्त सडक खण्डको कुल ११७ दशमलव ७७ किलोमिटर ट्रयाक खोल्ने जिम्मेवारी पाएअनुरुप हालसम्म १०४ किलोमिटर ट्रयाक खोल्ने कार्य सम्पन्न गरीसकेको छ ।
सोही सडक खण्डअन्तर्गत जाजरकोट-डोल्पा (दुनै) सडकको डोल्पा जिल्ला प्रवेशको कार्य सम्पन्न भइसकेको हुँदा प्रधान सेनापति क्षत्रीले उक्त जिल्ला प्रवेशको समुदघाटन गरेको सैनिक जनसम्पर्क निर्देशनालयले जनाएको छ ।
यसअघि प्रधान सेनापति क्षत्रीले रुकुम जिल्लाको मन्काबगरदेखि डोल्पा जिल्लाको त्रिवेणीसम्म ७७ किलोमिटर सडक खण्डको स्थलगत निरीक्षण गरी यातायात शुभारम्भ गरेका थिए ।
सोही अवसरमा उनलाई स्थानीयवासीहरुले स्वागतसमेत गरेका थिए ।
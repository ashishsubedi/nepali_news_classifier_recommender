
﻿
१९ पुस, काठमाडौं । संविधान संशोधनबारे सर्वोच्च अदालतको फैसलामाथि मधेसी मोर्चाले औपचारिक प्रतिक्रिया दिइसकेको छैन । अदालतको फैसलाको विश्लेषण गर्ने काम भइरहेको मोर्चाका नेताले बताएका छन् ।
यद्यपि सर्वोच्च अदालतले शक्ति पृथक्कीरकणको स्पष्ट व्याख्या गर्दै संविधान संशोधन व्यवस्थापिका संसदको अधिकारको विषय भएको स्पष्ट पारिदिएको मोर्चाका नेता बताउँछन् । अदालतले संसदको कामलाई हस्तक्षेप गर्न नमिल्ने भनिसकेपछि अब एमालेले कुनै पनि बाहनामा संसद अवरोध गर्न नमिल्ने मोर्चाका नेताको भनाइ छ ।
मधेसी जनअधिकार फोरम गणतान्त्रिकका अध्यक्ष राजकिशोर यादवले अनलाइनखबरसँग भने- ‘संविधान संशोधन संसदको अधिकार क्षेत्रभित्रको कुरा हो भनेर अदालतले भनिसकेको छ, अब एमालेले संसद अवरुद्ध पार्नु गैरसंसदीय एवं अदालतको आदेशविपरीत कार्य हो, उसले निशर्त संसद खोल्न दिनुपर्छ ।’
सर्वोच्च अदालतको आदेशले संविधान संशोधनको विषयमा निर्णय गर्न संसद स्वतन्त्र रहेको मान्यता स्थापित गरिदिएको यादवले बताए ।
अदालतको आदेशपछि अब कसरी अघि बढ्ने भन्नेबारे मोर्चाले चाँडै आफ्नो औपचारिक धारणा सार्वजनिक गरिने पनि उनले बताए ।
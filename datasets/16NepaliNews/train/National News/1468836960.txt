
﻿नयाँ पत्रिकाकाठमाडौं, ३ साउन
साझा प्रकाशनले अधिकृतस्तरका कर्मचारीलाई सुविधाविनै अवकाश दिएको भन्दै उनीहरूले विरोध जनाएका छन् । प्रशासनले भने अवकाश पाएको ४५ दिनभित्र सुविधा दिने जनाएको छ ।
साझाले अवकाश दिएका २२ जना कर्मचारीले आफूहरूलाई स्वेच्छाचारी र निरंकुश ढंगले सेवाबाट अवकाश दिने निर्णय मान्य नभएको बताएका छन् । उनीहरूले साझाका अध्यक्ष तथा महाप्रबन्धक डोलिन्द्रप्रसाद शर्माको कार्यकक्षमा तालाबन्दी गरी उनको नेमप्लेट हटाउने निर्णय गरेको अधिकृत दीपक अधिकारीले बताए ।
अधिकृतहरूले अध्यक्ष तथा सञ्चालकहरूको मिलेमतोमा साझा प्रकाशनको अस्तित्व समाप्त पारी समी साहित्य प्रकाशन उठाउने कार्य गरेको आरोप लगाएका छन् । तर, साझाका अध्यक्ष तथा महाप्रबन्धक शर्माले आर्थिक अवस्था राम्रो नभएकाले तत्काल उपदानको सुविधा दिन नसकेको बताए ।
उनले ४५ दिनभित्र सरकारले अनुदान वा ऋण दिएमा वा आफ्नै जग्गा बेचेर भए पनि नियमअनुसार पाउने सुविधा दिने जानकारी दिए । ‘उहाँहरूलाई सुविधा नदिई निकाल्ने होइन, कर्मचारीले पाउने तलब दिएरै बिदाइ गर्छौं,’ उनले भने ।
साझा प्रकाशन निरन्तर घाटामा रहे पनि कर्मचारीहरूले भने वर्षमा १७ महिनाको तलब खाने गरेका छन् । संस्थामा अडिट नभएको चार वर्ष भएको छ ।
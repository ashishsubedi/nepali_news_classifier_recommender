
﻿१८ फागुन, काठमाडौं । नेपाली कांग्रेसका युवा नेता मधु आचार्य रामचन्द्र पौडेललाई सभापतिमा जिताउन कम्मर कसेर लागिपरेका छन् । पौडेलको टीम तय भइनसके पनि शशांक कोइराला महामन्त्रीको उम्मेदवार बन्न सक्ने आचार्यको तर्क छ ।
कांग्रेसमा रामचन्द्र पौडेलको लाइनको जीत भएकाले पौडेलले नै सभापतिमा जित्ने आचार्यले दाबी गरे । नेपाली कांग्रेस काभ्रेका सभापतिसमेत रहेका युवा नेता आचार्यसँग रामचन्द्र पौडेलको भूमिकाबारे केन्द्रित रहेर अनलाइनखबरले गरेको संक्षिप्त कुराकानीः
महाधिवेशनमा संस्थापनको नेता को ?
रामचन्द्र पौडेल
संस्थापनको नेता तय भइसकेको भए उम्मेदवारी घोषणामा ढिलाइ किन त ?
पार्टीभित्र लामो योगदान गरेका थुप्रै आकांक्षी साथीहरु भएकाले उहाँहरुको बीचमा एकता निर्माण गरौं भन्ने सदीक्षाले समय लागेको हो ।
निर्माण भयो त त्यो एकता ?
निर्माण हुने क्रममा छ ।
महाधिवेशन आउन दुई दिन पनि छैन । कहिलेसम्म बन्छ त एकता ?
यो त उम्मेदवारी दर्ताको दिनसम्म चल्न सक्ने प्रक्रिया हो ।
अहिलेसम्म के मिल्यो त उसो भए ?
कमसेकम संगै बस्ने, छलफल गर्ने र विकल्पहरुको खोजी गर्ने, पार्टीको मुल चुरो र मियोलाई बचाएर लिएर जानुपर्छ भन्ने कुरामा एकमत छ ।
तर, अहिले भइरहेको छलफल अन्तिम समयसम्म सहमतिको प्रयास गरे देखाउनका लागि मात्र हो भनिन्छ नि ?
त्यस्तो होइन । अहिले पनि विकल्पहरुमाथि छलफल भइरहेको छ । अरु तय भइसकेको भए नामहरु आइहाल्यो होला नि ।
आइरहेको छ त उपसभापति प्रकाशमान सिंह, महामन्त्री शशांक कोइराला भनेर ?
तय भइसकेको भन्ने होइन । किनभने हिजो पनि हामी जिल्ला सभापतिहरुले कार्यबाहक सभापति रामचन्द्र पौडेल, शशांक कोइरालालाई भेट्यौं । अरु नेताहरुसँग पनि भेटेका छौं । उहाँहरुले हामी खुला छलफलमै छौं भन्नु भएको छ ।
भनेको, अझै रामचन्द्र पौडेल नभएर कृष्ण सिटौला वा सुजाता कोइरालाको नाममा सहमति हुने सम्भावना पनि छ ?
अन्तिम निर्णय नआउँदासम्म सम्भावना सबै खुला छ । तर, सत्य के हो भने नेतात्रय भित्रमा सुशीलदाइ नरहेपछि सस्वभाविक रुपमा संस्थापनको नेता रामचन्द्र दाइ नै हो । र, अहिले भएका नेताहरुमा प्रभावशाली र प्रभावकारी उहाँ नै हुनुहुन्छ । उहाँ अन्तरगत सबै समेट्न कुनै समस्या छैन । अरु भन्नासाथ समस्या आउँछ । प्राकृतिक उम्मेदवार रामचन्द्र पौडेल भन्नुका कारण पनि त्यही हो ।
भनेपछि सभापति नै उम्मेदवार पौडेल नै हो । अरु मिलाउन बाँकी छ ?
महाधिवेशनमा आउन साथीहरु मानसिक रुपमा नेता रामचन्द्र पौडेल नै हो भन्नेमा दुई मत देखिन्न ।
तपाई जिल्ला सभापति पनि हो । रामचन्द्र पौडेलको पक्षमा समर्थन जुटाउन दौडधुप गरिरहनु भएको छ । सभापतिको उम्मेदवार तीन कि चार हुन्छन् ?
मलाई अहिले पनि तेस्रो नेत्रले के भन्छ भन्दा रामचन्द्र पौडेल र शेरबहादुर देउवाबीचमा प्रतिस्पर्धा हुन्छ ।
तपाईँ चाहि पौडेलको पक्षमा ?
हामी पार्टीभित्रको असजिलो बेलामा पनि पार्टीमै बसेर समाधान खोज्न चाहने, विभाजन तिर नजाने भनेर रामचन्द्र पौडेलले जुन लाइन समात्नु भो, त्यो लाइनको जित भयो भने मुल कांग्रेसको विजय भएको महसुस गर्छौ ।
पौडल किन सभापति हुने ? तीन कारण भन्नुस् त ?
पहिलो कुरा, उहाँसँग वैचापरिक दार्शनिक दृष्टिकोण प्रष्ट छ र त्यसलाई ब्याख्या गर्न सक्नुहुन्छ । दोस्रो, उहाँ पार्टीका सबै साथीहरुलाई समेट्न र पद्धतिमा सबै साथीहरुलाई समेट्न सक्नुहुन्छ । उहाँका लागि कोही टाढा र कोही विशेष नजिक छैन किनकी उहाँले गुट नै बनाउनु भएको छैन । तेस्रो कुरा, एउटा निम्न-मध्यम वर्गीय परिवारबाट लोकतान्त्रिक आन्दोलनमा आएको व्यक्ति र कठिनाइका दिनहरुमा पनि विचलित नभई जेल नेल झेल्न तयार हुनुभयो । तर, कांग्रेसको निरन्तर यात्राबाट विचलित हुनुभएन । हामीलाई अहिले चाहिएको निष्टा, आस्था र विचारको नेतृत्व हो र संविधान कार्यान्वयन गर्न सक्ने नेतृत्व हो । त्यो रामचन्द्र पौडेलमा छ ।
तर, रामचन्द्र पौडेल परिवारबाट बाहिर निस्कन सक्दैनन् । गण्डकी अञ्चल भन्दा हेर्दैनन् भन्छन् नि ?
धेरै टाढा जानुपर्दैन । नीति तथा प्रशिक्षण प्रतिष्ठानमा गरेको काम हेर्नु भए हुन्छ । उहाँले यो जिल्लामा उ जिल्ला नभनी र को कतापटि्टको नभनी सबैलाई सहभागी बनाउनुभएको छ । उहाँ अब अवसर पाउनु भयो भने केही कमी कमजोरी भए त्यसलाई सुधारेर कांग्रेसलाई उर्जाशील पार्टी बनाउनुहुन्छ भन्ने हाम्रो विश्वास हो ।
रामचन्द्र पौडेलको महामन्त्री उम्मेदवारचाहिँ शशांक हुन होइन ?
टुंगिसकेको होइन । तर, छलफलभित्र आएको र सम्भावित उम्मेदवार हो ।
उहाँले हिजो बीबीसीमा दिनुभएको अन्तरवार्ता त सुन्नु भो होला नि ?
सुनें मैले । राम्रोसँग सुनेँ ।
के त्यही हो कांग्रेसको लाइन ?
होइन अब …. त्यहाँ राजनीतिलाई आफ्नै किसिमले समीक्षा गरेको त देखिन्छ । तर, छोटो समयमा केही भन्नुपर्दा सुुत्रवत रुपमा भनिन्छ र त्यसलाई जता पनि लैजान सकिन्छ । उहाँको मनसाय गलत र नियत खराव जस्तो लाग्दैन ।
तर, शशांकले पछाडि फर्कने कुरा गर्नु भएको छ नि ?
उहाँले मूल्यांकन गर्नुपर्छ भन्नुभएको हो । समीक्षा मूल्यांकन त सबै चिजको हुन्छ ।

﻿नविन अर्याल
३ माघ, काठमाडौं । विदेशमा घुमफिर गर्ने भारतीय नागरिकको संख्या बढिरहेका बेलामा नेपालमा भने भारतीय पर्यटकको आगमन घटेको छ । पछिल्लो वर्ष भारतीय नागरिकको रोजाइमा नेपाल पर्न छाडेको तथ्यांकले देखाएको छ । यद्यपि प्रधानमन्त्री केपी ओलीको भारत भ्रमणका बेला यस विषयमा छलफल नहुने पर्यटनमन्त्रीले बताएका छन् ।
भारतीय पर्यटकहरुको नेपालप्रतिको आकर्षण किन घट्यो ? यस विषयमा जिज्ञासा राख्दा पर्यटनमन्त्री आनन्दप्रसाद पोखरेलले अनलाइनखबरसँग भने- ‘भारतीय नागरिकबीच हामी नेपाली पर्यटन प्रवर्द्धन गर्न चुक्यौं ।’
सन् २०१३ मा १ लाख ८१ हजार भारतीय पर्यटक नेपाल भ्रमणमा आएका थिए । तर, सन् २०१४ भारतीय पर्यटक आगमनमा ४६ हजारले खस्किएर एक लाख ३५ हजारमा खुम्चिन पुग्यो । भूकम्प र नाकाबन्दीका कारण २०१५ मा संख्या झनै ओरालो लागेको छ ।
आगामी शुक्रबार प्रधानमन्त्री केपी शर्मा ओली महत्वपूर्ण आर्थिक मुद्दाहरु बोकेर भारत भ्रमणमा जाँदैछन् । तर, यो भ्रमणका बेला प्रधानमन्त्रीले भारतीय पर्यटक भित्रिने वातावरण बनाइदिन भारत सरकारसँग आह्वान गर्ने ठोस योजना नबनाएको मन्त्री पोखरेलले बताए ।
‘प्रधानमन्त्रीको भ्रमणमा विभिन्न आर्थिक मुद्दाहरुको विषयमा दुई पक्षीय छलफल हुनेछ, तर पर्यटनका विषयमा कुनै एजेण्डा बनाइएको छैन’ मन्त्री पोखरेलले भने- ‘भारत सरकारले आहृवान गर्दैमा भारतीयहरु नेपाल आउने होइनन्, हामीले आकर्षक प्रोडक्ट र प्याकेज पस्किन सक्यौं भने मात्रै उनीहरु आउँछन् ।’
घट्दैछन् भारतीय पर्यटक
विगतको तथ्यांक हेर्दा सन् १९९३ मा भारतबाट ८३ हजार पर्यटक नेपाल आएका थिए । नेपाल भ्रमण वर्ष १९९८ मा त्यो संख्या बढेर एक लाख ४३ हजार नाघ्यो । त्यसपछि ओरालो लागेको भारतीय पर्यटकको संख्या एक लाख कटाउन एक दशक नै कुर्नुपर्‍यो ।
माओवादी शान्ति प्रकृयामा आएसँगै सन् २०१० मा एक लाख २० हजार भारतीय पर्यटक भित्रिए । नेपाल पर्यटन वर्ष २०११ मा डेढ लाख भारतीय नेपाल भ्रमणमा आएका थिए । भारतीय पर्यटकको संख्या निरन्तर उकालो लाग्ने क्रममा सन् २०१३ सम्म आइपुग्दा एक लाख ८० हजार पुगेका थिए । तर, यसले निरन्तरता पाउन सकेन ।
सन् २०१४ मा विनाकारण भारतीय पर्यटकको संख्या स्वात्तै घट्न पुग्यो । पछिल्लो समयमा चाहिँ भूकम्पले पुर्‍याएको क्षतिका साथै नाकाबन्दीका कारण नेपाल र भारतबीच चिसिएको राजनीतिक सम्बन्धले पनि उनीहरुको आकर्षण घटेको विज्ञहरु बताउँछन् ।
नेपालमा सबैभन्दा बढी पर्यटक भित्रिने देश भारत नै हो । दोस्रो बढी पर्यटक भित्रिने सूचिमा चिनियाँ पर्यटकहरु पर्छन् । भारतीय पर्यटकहरुको संख्या घट्दा नेपालको पर्यटन व्यवसायलाई निकै ठूलो क्षति हुन्छ र भइरहेको छ ।
खासगरी भारतबाट धार्मिक पर्यटकहरु नेपाल आउने गरेका छन् । पशुपतिनाथ भारत र नेपाल दुबै देशका हिन्दू धर्मावलम्बीहरुको तीर्थस्थल हो । त्यसैगरी जनकपुरको रामजानकी मन्दिर र मुस्ताङको मुक्तिनाथ मन्दिर पनि भारतीय तीर्थालुहरुको आकर्षणका केन्द्र मानिन्छन् ।
तर, पछिल्लो समय धार्मिक पर्यटनका अतिरिक्त विवाहका लागि नेपाल आउने धनाढ्यहरु पनि बढ्न थालेका छन् । रमणीय पोखरा पनि अन्य देशका पर्यटकको जस्तै भारतीय पर्यटकको पनि गन्तव्य मानिन्छ । त्यस्तै बुद्ध धर्मावलम्बी भारतीय नागरिकहरुको गन्तव्य लुम्बिनी र स्वंभुनाथ हो ।
प्याकेज बनाएर भित्र्याउँछौं- पर्यटनमन्त्री
आगामी दिनमा भारतीय पर्यटक बढाउन नेपालले ठोस योजना नै बनाएर अगाडि बढ्ने पर्यटनमन्त्री पोखरेल बताउँछन् ।
‘हाम्रो ध्यान भारत र चीनतर्फ केन्द्रित गरेका छौं, दुबै देशबाट जुनसुकै समयमा पर्यटक भित्र्याउन सकिन्छ’ मन्त्री पोखरेलले भने- ‘भारतीय पर्यटक भित्र्याउन प्रवर्द्धनात्मक कार्यक्रम अगाडि बढाउँछौं ।’
प्रधानमन्त्रीको उच्चस्तरीय भ्रमणका बेलामा पर्यटन त्यति ठूलो एजेण्डा नबन्ने मन्त्री पोखरेलले बताए । नेपालले आफ्नो प्रोडक्ट प्याकेज भारतीय बजारमा जति प्रवर्द्धन गर्न सक्छ, त्यति नै भारतीय पर्यटक नेपाल भ्रमणमा आउने उनको तर्क छ ।
प्रधानमन्त्रीको भारत भ्रमणका बेलामा पर्यटन पूर्वाधार विकासका विषयमा छलफल हुन सक्ने सम्भावना भने रहेको पोखरेल स्वीकार्छन् । खासगरी निजगढमा प्रस्तावित दोस्रो अन्तर्राष्ट्रिय विमानस्थल र त्यससँगै जोडिएको काठमाडौं-निजगढ द्रुतमार्गका विषयमा दिल्लीमा छलफल हुने बताइएको छ ।
‘नेपालमा पूर्वाधार विकास गरेर भारतीय पर्यटकलाई बढीभन्दा बढी भित्र्याउन नेपाल पर्यटन बोर्डले अभियान सुरु गर्न लागेको छ’ मन्त्री पोखरेलले अनलाइनखबरसँग भने ।
सरकारले भारतीय धार्मिक पर्यटक भित्र्याउनका लागि पशुपतिनाथलाई केन्द्र मानेर बनाइएको हिन्दू सर्किटको प्रवर्द्धन गर्नुपर्ने मन्त्री पोखरेलको भनाइ छ ।
हिन्दू सर्किटलाई भारतसँग जोडेर प्रवर्द्धन गर्न सकेमा भारतीय पर्यटक बढ्ने निश्चित छ । त्यस्तै, लुम्विनीलाई केन्द्र मानेर सार्क राष्ट्रले बुद्धिष्ट सर्किटले जोड्न सकेमा भारतसहित सार्क मुलुकबाट बुद्धिष्ट पर्यटक भित्राउन सकिन्छ ।
आगामी जेठ ६, ७ र ८ गते लुम्विनीमा अन्तर्राष्ट्रिय बुद्ध सम्मेलन आयोजना गरिँदै छ । त्यहीबेला बुद्धिष्ट सर्किटको प्रवर्द्धनमा लाग्ने सरकारको तयारी छ । यसले भारतलाई पनि जोड्ने हुँदा भारतमा रहेका बुद्धिष्ट पर्यटकहरुलाई नेपाल भित्र्याउन सकिन्छ ।
भारतमा पर्यटन पर्वद्धनका गतिविधि बढाउने बताउँदै मन्त्री पोखरेलले भने- ‘भारतीय जनता, त्यहाँका टुर अपरेटर, पर्यटन क्षेत्रसँग सम्वद्ध संघसंस्था लगायतसँग सहकार्य गरेर भारतीय पर्यटक नेपाल भित्र्याउन पहल गर्नेछौं ।’
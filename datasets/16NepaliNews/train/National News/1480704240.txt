
﻿
१७ मंसिर, काठमाडौं । नेपाल विद्यार्थी संघले उमेरको हदबन्दी लगाइए स्ववियु निर्वाचन नै हुन नदिने चेतावनी दिएको छ ।
त्रिभुवन विश्वविद्यालय आगामी स्ववियु निर्वाचनमा २८ वर्षे उमेर हद लगाउने तयारी गरेको छ ।
नेविसंघ जिल्ला कार्यसमिति काठमाडौंले शुक्रबार रिपोर्टर्स क्लबमा पत्रकार सममेलन गर्दै जबरजस्ती उमेर हद लगाइए त्यसविरुद्ध आन्दोलनमा उत्रिने चेतावनी दिएको छ ।
कार्यसमितिका अध्यक्ष मनोज वैद्यले उमेर हदको कारण देखाएर कसैलाई पनि निर्वाचन प्रक्रियाबाट बाहिर राखिन नहुने धारणा राखे । उनले भने, ‘निर्वाचन प्रक्रियाबाट बाहिर राखिनु अलोकतान्त्रिक व्यवहार हो भन्ने हाम्रो ठहर छ ।’
कार्यक्रममा नेविसंघ पशुपति बहुमुखी क्याम्पसका एकाई अध्यक्ष रमेश खड्का, नेपाल ल क्याम्पसकी रञ्जिता कार्की, शंकरदेव क्याम्पसका हरिशचन्द्र भण्डारी, रत्नराज्यका लिला भट्टराई, पब्लिक युथका सुशील तिमल्सिना, सरस्वती क्याम्पसका चन्द्र रोका, त्रिचन्द्र क्याम्पसका विष्णु पौडेल, विश्वभाषाका प्रकाश रावल, पाटन संयुक्त क्याम्पसका रमेश रावत, सानोठिमी क्याम्पसका मोहनकृष्ण श्रेष्ठ, बानेश्वर क्याम्पसका खड्का सुब्बा, नेपाल कमर्स क्याम्पसका गोपाल चौलागाई, महेन्द्ररत्न क्याम्पसका बखत बहादुर शाही लगायतले पनि उमेर हद लगाउने कुराको विरोध गरेका थिए ।
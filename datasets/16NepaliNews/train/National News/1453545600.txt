
﻿
रंगेलीमा प्रहरीको गोली लागेर मृत्यु भएकी बृद्धाको शव भ्यानमा राख्दै प्रहरी
१० माघ, विराटनगर । प्रमुख सत्तारुढ नेकपा एमालेको भ्रातृ संगठन युवा संघले रंगेली घटना मधेसी मोर्चाको कारण भएको आरोप लगाएको २४ घण्टा बित्न नपाउँदै मधेसी मोर्चाले पनि पत्रकार सम्मेलन गरी घटनाको जिम्मेवारी युवा संघले लिनुपर्ने बताएको छ ।
मोरङको पुरानो सदरमुकाम रंगेली र डाइनियामा बिहीबार प्रहरीसँगको झडपमा तीन जनाको मृत्यु भएपछि युवासंघ र मधेसी मोर्चाले एक अर्कालाई दोषारोपण गर्दै आएका छन् ।
काठमाडौंमा शुक्रबार युवा संघ अध्यक्ष राजीव पहारीले पत्रकार सम्मेलन गरी घटनामा मधेसी मोर्चाको हात भएको भन्दै दोषीलाई कारवाही गर्न माग गरेका थिए । (पढ्नुस्: रंगेलीमा आन्दोलनकारीले पहिले गोली चलाएका हुन्)
शनिबार विराटनगरमा पत्रकार सम्मेलन गरी मोर्चाका मोरङ संयोजक राजकुमार यादवले घटनाको जिम्मा युवा संघ र उसको माउ पार्टी एमालेले लिनुपर्ने बताए । आफूहरुले रंगेलीमा युवासंघले कार्यक्रम गर्नुभन्दा पहिला नै कार्यक्रम घोषणा गरेको दाबी पनि उनले गरे ।
‘हाम्रो पुस २१ गतेकै बैठकले रंगेलीमा माघ ७ गते नै कार्यक्रम गर्ने घोषणा गरिसकेको अवस्थामा युवासंघले सोही स्थान तथा मितिमा कार्यक्रम राख्नुले घटना नियोजित तवरले घटाउने देखिन्छ,’ उनले भने ।
मोर्चामा आवद्ध मधेसी दलका जिल्लास्थित घटकले संयुक्त रुपमा पत्रकार सम्मेलन आयोजना गरेका थिए । पत्रकार सम्मेलनमा मोर्चाले रंगेलीमा घटनाको निष्पक्ष छानवीन गर्न उच्चस्तरीय छानवीन समिति बनाउन सरकारसँग माग गरेको छ । उसले घटनाको छानविन गरी दोषीलाई कार्वाही गर्नुपर्ने मागसमेत अघि सारेको छ ।
संयोजक यादवले रंगेली घटनामा भिडलाई नियन्त्रण गर्न सामान्य बल प्रयोग समेत नगरी एक्कासी प्रहरीले गोली चलाएको भन्दै गोली चलाउन आदेश दिने मोरङका प्रमुख जिल्ला अधिकारी तोयम राय, प्रहरी प्रमुख तारणीप्रसाद लम्सालसमेत घटनामा दोषी भएको दावी गरे ।
यादवले घटनामा ज्यान गुमाएकालाई तत्काल शहिद घोषणा गर्नुपर्ने मृतकका परिवारलाई उचित क्षतिपूर्ति दिनुपर्ने, घाइतेको निःशुल्क उपचार गर्नुपर्ने तथा रंगेली घटनामा संलग्न प्रहरीलाई कार्वाही नभएसम्म रंगेली घटनामा ज्यान गुमाएकाको शव नवुझ्ने बताए ।
पत्रकार सम्मेलनमा संयुक्त लोकतान्त्रिक मधेसी मोर्चाका मोरङ जिल्ला प्रवक्ता मोहम्द कादिरले अब आन्दोलनका कार्यक्रमलाई सशक्त बनाउने जानकारी दिए । ‘हिजोका दिनमा वन्दका कायृक्रम खुकुलो बनाइएको थियो अब बन्द हड्तालको कार्यक्रमलाई सशक्त बनाइने छ,’ उनले भने ।
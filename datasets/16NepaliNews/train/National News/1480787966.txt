
﻿राजविराज, १८ मंसिर । पत्रकारमाथि प्रहरी उपरीक्षक दिवेश लोहनीले गरेको कुटपीट विरुद्ध नेपाल पत्रकार महासंघ शाखा सप्तरीले शनिवार पनि राजविराजमा प्रदर्शन गरेको छ ।
गत शनिवार योगगुरु रामदेवको समाचार संकलन गर्न छिन्नमस्ता मन्दिर पुगेका चन्दन यादवसहितका पत्रकारहरुलाई हातपात गर्दै दुव्र्यबहार गरेको घटना विरुद्ध सप्तरीका पत्रकारहरुले राजविराजमा विरोध प्रदर्शन गरेका हुन् । प्ले कार्डसहित राजविराज स्थित हरिनन्देश्वर महादेव मन्दिरबाट निकालिएको र्याली नगरको विभिन्न भाग परिक्रमा पश्चात शहिद दशन चौकमा पुगेर सम्पन्न भएको छ । सभामा बोल्दै महासंघका कार्यवाहक श्रवण देवले प्रहरी उपरीक्षक लोहनीको सरुवा नभएसम्म आन्दोलन जारी रहने बताएका छन् ।
आइतवार मैनवत्ती जुलुससहित प्रदर्शन र पेशागत संघ–सङ्गठनहरुसँग बृहत अन्तरक्रिया आयोजना गरी आन्दोलनलाई सशक्त बनाउने निर्णय गरिएको कार्यवाहक अध्यक्ष देवले जानकारी दिएका छन् । महासंघले चार दिनअघि प्रमुख जिल्ला अधिकारी बलदेव गौतम मार्फत उप–प्रधान तथा गृहमन्त्री विमलेन्द्र निधिलाई समेत एसपी लोहनीको सरुवाको माग गर्दै ४८ घण्टे अल्टिमेटम सहितको ज्ञापनपत्र बुझाएका थिए ।

﻿बीरगञ्ज, २४ फागुन । मधेस समता पार्टीका केन्द्रीय अध्यक्ष एवम् उद्योग राज्यमन्त्री मेघराज सहनीले मधेस आन्दोलनका गम्भिर घाइते मन्शी पटेलसँग नारायणी उप–क्षेत्रिय अस्पतालमा भेंटघाट गरेका छन् ।
भेटका क्रममा मन्त्री निषादले पटेललाई रु ६ हजार नगद सहयोग गर्नुको साथै थप उपचारको लागी आफ्नो तर्फबाट पहल गर्ने बताए । पर्सा बगही निवासी मन्सी पटेललाई जारी मधेस आन्दोलनको क्रममा असोज ३ गते अर्थात नेपालमा सविधान जारी भएकै दिन प्रहरी र आन्दोलनकारी बीच झडप हुँदा माईस्थानमा गोली लागेको थियो । गोली लागेकै दिनदेखि मन्सी अस्पतालकै शैय्यामा रही उपचार गराउँदै आएका छन् । कहिले बीरगञ्ज त कहिले काठमाण्डौमा हाल बीरगञ्जमा उपचार गराइ रहेका उनका आफन्तले भने आर्थिक अभावका कारण स्तरिय उपचार नपाएकोमा गुनासो गरेका थिए ।
अस्पतालबाट निस्किने क्रममा राज्यमन्त्री निषादले सञ्चारकर्मीहरुसँग संक्षिप्त कुराकानी गर्दै जारी मधेस आन्दोनलका शहीद एवं घाइतेहरुको कुर्बानी खेर नजाने बताउदै वर्तमान सरकार वार्ता र संवाद मार्फत मधेसको माँग सम्बोधन गर्न तयार रहेको बताए । वर्तमान प्रधानमन्त्री केपी ओलीको सरकार फेरिने हल्ला मात्र रहेको प्रष्ट्याउदै सरकार मधेसको विकासमा प्रमुखताका साथ लागेको बताए । मधेसको सवालमा मधेसी पार्टीहरुलाई समेत गम्भिर हुन आग्रह गर्दै कम क्षतिमा अधिकतम उपलब्धीमुलक आन्दोलन बनाउन सुझाव दिए ।
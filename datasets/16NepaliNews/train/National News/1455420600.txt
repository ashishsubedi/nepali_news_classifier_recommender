
﻿भवानीश्वर गौतम-
१६ वर्षको शिक्षणपछि केही वर्षयता वित्तीय संस्थामा कार्यकारी पद सम्हाल्दै आएका ओम बस्नेत अहिले इएमबिए अध्ययन गर्दै छन् । आफूले अध्ययन गरेको पाठ्यक्रम र कामको पृष्ठभूमि फरक भएकाले व्यवस्थापनमा क्षमता वृद्धि गर्न उनले इएमबिए अध्ययन सुरु गरेका हुन् । ‘कार्यकारी पदमा भएकाले आफू अपडेट हुन र आर्थिक तथा व्यवस्थापकीय क्षमता बढाउन इएमबिए राम्रो कोर्स रहेछ,’ बस्नेतले भने, ‘सबै अनुभवी व्यक्तिले अध्ययन गर्ने भएकाले छलफल हुने, एक्पोजर पाइने र पेसामा सफलतासमेत पाइने भएकाले इएमबिए राम्रो लागेको हो ।’
सामान्यतया सन्ध्याकालीन कक्षा हुने भएकाले काममा पनि असर नभई अध्ययन गर्न उनीजस्ता धेरैले यो इएमबिए सुरु गरेका हुन् । बस्नेत जस्तै कामको अनुभव बटुलेर एउटा क्षेत्रबाट अर्को क्षेत्रमा आफ्नो करिअर बनाउन चाहनेका लागि आकर्षक बन्दै गएको छ एक्जुकेटिभ एमबिए । हस्पिटलका मेडिकल डाइरेक्टरदेखि बैंकिङ, इन्जिनियर, बैंकर, एकाउन्टेन्ट सबै क्षेत्रका लागि आकर्षण बन्दै गएको छ ।
काठमाडौं, पूर्वाञ्चललगायका विश्वविद्यालयले सञ्चालन गरेको इएमबिएमा डाक्टर, इन्जिनियर, शिक्षकदेखि पेसा बदल्न चाहने र उद्यमशील हुन चाहनेका लागि आकर्षक बन्दै छ । विदेशमा अधिकांश विश्वविद्यालयले इएमबिएलाई प्रोफेसनल कोर्षका रूपमा राखेको पाइन्छ । तर, नेपालमा एकेडेमिक कोर्षका रूपमा इएमबिए सञ्चालन भइरहेका छन् ।
इएमबिए कोर्ष सञ्चालन गरेका प्राय: सबै विश्वविद्यालयले अध्ययनका लागि अनुभव अनिवार्य बनाएको छ । विश्वविद्यालय अनुसार अनुभवको अवधि फरक रहेको छ । काठमाडौं विश्वविद्यालयका इएमबिएका कोअर्डिनेटर रुपेशकृष्ण श्रेष्ठले स्नातक उत्तीर्ण भइसकेपछि कम्तीमा तीन वर्ष अधिकृतस्तरको कार्य अनुभव भएका व्यक्तिहरूले अध्ययन गर्न पाउने व्यवस्था रहेको बताए । उनी भन्छन्, ‘काम गरेर अनुभव भइसकेका व्यक्तिहरू म्यानेजमेन्टमा क्षमता अभिवृद्धि गर्नका लागि इएमबिए अध्ययन गर्न आउँछन् ।’
जुनसुकै संकायबाट स्नातक पूरा गरी कामको अनुभव भएका व्यक्तिले इएमबिए अध्ययन गर्न सक्छन् । कतिपय व्यक्ति मास्टर्स डिग्री सकेपछि पनि इएमबिए अध्ययन गरेको पाइन्छ ।
प्राविधिक क्षेत्रका डाक्टर, इन्जिनियर पनि आफूलाई व्यवस्थापनमा सक्षम बनाउने उद्देश्यले यो कोर्षमा बढी आकर्षण बढेको श्रेष्ठ बताउँछन् । काम नछाडी अध्ययन गर्न पाइने र एउटा पेसाबाट अर्को पेसामा आफ्नो करिअर बनाउन चाहनेसमेत इएमबिएमा आकर्षित रहेका छन् ।
‘डेभ्लपिङ सेक्टरमा धेरै समय काम गरिरहेका म्यानुफ्याक्चरिङमा पनि लागेको पाइएको छ,’ श्रेष्ठ भन्छन्, ‘इएमबिएले पेसा बदलेर अर्को क्षेत्रमा काम गर्नेलाई पनि सफल बनाउन सक्छ ।’
कुनै व्यक्ति काम गर्दै जाँदा एउटा तहमा पुगेपछि प्रगतिको ठाउँ रोकिन सक्छ । उनीहरूलाई सोभन्दा माथिल्लो तहमा पुग्नका लागि पनि इएमबिएको अध्ययन उपयुक्त माध्यम हो ।
यस्ता कारणले पनि अहिले इएमबिएमा आकर्षण धेरै बढेको हिमालयन ह्वाइटहाउस कलेजका अध्यक्ष युवराज शर्माले बताउँछन् । काम गरेर पढ्न सकिने र रोजगारीमा पनि निजी क्षेत्र, संस्थानदेखि बैंकहरूले इएमबिएलाई प्राथमिकता दिन थालेकाले अनुभवीहरू इएमबिएमा आकर्षित भएको उनको भनाइ छ ।
इएमबिए अध्ययन गर्ने व्यक्तिको व्यवस्थापकीय क्षमता तथा निर्णय क्षमता बढी हुन्छ । वर्षौंसम्म जागिर गर्दा दिक्क लागेको व्यक्तिले आफैँ उद्यमी बन्नसमेत इएमबिएका कोर्स उपयुक्त छ ।

﻿
१० मंसिर, काठमाडौं । बुधवार अपरान्ह बालुवाटारमा मधेसी मोर्चासहितका सत्तारुढ गठबन्धनले संविधान संसोधन विधेयक संसदमा लैजाने सहमति गर्दै गर्दा एमालेका नेताहरु संसदीय दलको कार्यालयमा थिए । पत्रकारमार्फत बालुवाटारको सहमति थाहा पाएका नेताहरुले भने- यो त हुने नै थियो, तर योभन्दा खतरनाक डिजाइन हामीले बुझेरै संशोधनको विपक्षमा उभिनुपरेको अब घटनाक्रमले पुष्टि गर्नेछन् ।
के हो खतरनाक डिजाइन् ?
एमालेका नेताहरुले भन्ने गरेको खतरनाक डिजाइन के हो ? अहिलेसम्म खुलाएका छैनन् । तर, संविधान संसोधनको सन्दर्भमा प्रमुख मुद्दाका रुपमा रहेको प्रदेशको सीमांकन हेरेफेरप्रति एमाले थप कठोर हुने संकेत नेताहरुले दिएका छन् ।
मुख्यतःतराई मधेसलाई पहाडबाट सम्पूर्ण रुपमा अलग गरेर प्रादेशिक संरचना बनाउने कुरा कुनै हालतमा स्वीकार्य नहुने एमालेको निर्णय छ । दुई नम्बर प्रदेशमा सिन्धुली, उदयपुर र मकवानपुर राख्नुपर्ने रहेछ भन्ने महशुससमेत अहिले एमाले नेताहरुले गर्न थालेका छन् ।
एमाले पोलिटव्यूरो सदस्य समेत रहेका धनुषाका सांसद सत्रुघन महतो भन्छन्- हामीले दुई नम्बर प्रदेशमा पहाड र भित्री मधेसका जिल्ला पनि राख्नुपर्छ भनेर उतिबेलै भनेका हौं, तर नेतृत्वले त्योबेला बुझेन ।
पाँच नम्बर प्रदेशबाट पहाडका जिल्ला झिक्ने र झापा मोरङ सुनसरी तथा कैलाली कञ्चनपुरलाई विवादित जिल्ला मानेर आयोग गठन गर्ने प्रयासलाई एमालेले असामान्य रुपमा लिएको छ । १० वर्षदेखि भारतले जे चाहेको हो, कांग्रेस र माओवादी त्यहीँ पुगेको भन्दै एमाले नेताहरुले यस्तो हुन नदिन सबै उपाय लगाउने बताएका छन् ।
तराई मधेसमा मधेसी र थारु आदिवासीलाई अल्पमतमा पार्ने दीर्घकालीन उद्देश्यबाट नागरिकतामा संशोधन गर्न लागिएको र त्यसकै लागि पहाडलाई तराईका प्रदेशबाट अलग गर्न खोजिएको बुझाइ एमालेको छ ।
थरुहट आन्दोलनका अगुवा राजकुमार लेखी समेत यसलाई षडयन्त्र देखिरहेका छन् । उनी भन्छन्- नवलपरासीदेखि बर्दियाको प्रदेश बनाउँदैमा थारुको माग पूरा हुँदैन । नागरिकताको संशोधनले थारुलाई भविश्यमा झनै असुरक्षित बनाउनेछ ।
नेपाल बहुराष्ट्रिय राज्य कि एकल राष्ट्रिय ?
विघटित संविधानसभाका अध्यक्ष समेत रहेका एमाले नेता सुवास नेम्वाङ नेपाल बहुराष्ट्रिय राज्य हो भन्ने तर्कलाई अतिवादीहरुको एजेण्डा ठान्छन् । यो एजेण्डामा कांग्रेस र माओवादी सहमत भए पनि एमालेले विदेशीबाट लाद्न खोजिएको राष्ट्रघाती प्रस्ताव स्वीकार नगर्ने अनलाइनखबरलाई बताए ।
विशेषतः महन्थ ठाकुर र राजेन्द्र महतोले नेपालमा मधेशी र पहाडे दुई राष्ट्रियता रहेको र यो बहुराष्ट्रिय राज्य हो भन्ने गरेका छन् । यसलाई एमालेले बिखण्डनकारी उद्देश्य भन्दै नेपाल एकल राष्ट्रिय राज्य हो भन्ने गरेको छ । एमालेको यस्तो धारणालाई पहिचानवादीहरुले नश्लवादी सोचाइ भन्ने गरेका छन् ।
नेम्वाङ भन्छन्- ‘इतिहासदेखि नै नेपाल बहुजातीय, बहुभाषिक र बहु सांस्कृतिक एकल राष्ट्रिय राज्य हो । अहिले तराई र पहाडलाई अलग गर्ने कुराको चूरो यहीँ छ ।
सामान्यतः कसैलाई नबिझाउने गरी बोल्ने नेम्वाङ किन यसरी आक्रामक हुँदैछन् ? प्रदेश पुनः सीमांकन र नागरिकताको प्रावधान दीर्घकालीन रुपमा नेपाललाई अप्ठेरो पार्ने गरी आएकाले यसलाई सामान्य रुपमा लिन नहुने उनको तर्क छ ।
नेम्वाङ भन्छन्- ‘तराईबाट पहाडलाई अलग गर्ने र अंगीकृत नागरिकलाई राज्यका प्रमुख पदमा जाने बाटो खुला गरेर मधेसका आदिवासी मधेसी र थारुहरुलाई अधिकारविहीन बनाउने सुनियोजित षडयन्त्रबाट अहिले संविधान संशोधनको कुरा आएको हो । पहाड र तराई अलग गर्ने कुरा मधेस विरोधी हो ।’
राजमार्ग र पहाड आन्दोलनको केन्द्र
एमालेले पूर्वका तीन र पश्चिमका दुई जिल्लालाई विवादित मानेर आयोगमा पठाउने र ५ नम्बरबाट पहाडी जिल्ला हटाउने गरी विधेयक आएमा ती सबै ठाउँमा आन्दोलन चर्काउने तयारी गरेको नेताहरु बताउँछन ।
पाँच नम्बर प्रदेश विभाजन विरुद्धको आन्दोलन उठाउन एमालेलाई अनुकुल यसकारण छ कि, लुम्बिनी अञ्चल एमालेको सबैभन्दा ठूलो पार्टी पंक्ति भएको ठाउँ हो । त्यहाँका कांग्रेस, माओवादीकै नेता कार्यकर्ता पनि प्रदेश विभाजनको विपक्षमा रहेकाले आन्दोलन चर्किन सक्छ ।
उसै पनि बुटवल, चन्द्रौटा, कावासोती, कोहलपुर जस्ता घना आवादी भएका राजमार्ग आसपासका शहरमा एमालेको उपस्थिति छ । त्यसैले आन्दोलन तराई र पहाड दुवै ठाउँबाट उठाउने तयारी एमालेको छ । जुन आन्दोलनले कांग्रेस र माओवादी नेतृत्व उनीहरुकै सांसद र कार्यकर्ताको दबाबमा पर्ने विश्लेषण एमाले नेताहरुको छ ।
एमालेको चुनावी गणित ?
पाँच नम्बर प्रदेश विभाजन हुनै नदिने एमालेको अडानमा चुनावी स्वार्थले काम गरेको कतिपय मधेसवादी र माओवादी नेताहरुले बताएका छन् । साबिकका सात प्रदेशमध्ये चुनावी गणितका हिसाबले एमालेका लागि एक नम्बर प्रदेशपछिको अनुकुल प्रदेश ५ नम्बर हो ।
गुल्मी, अर्घाखाँची, पाल्पा र प्युठानजस्ता जिल्ला झिकेपछि ५ नम्बरमा एमालेको शक्ति कमजोर हुने मधेसवादीको आंकलन छ । यद्यपि अहिलेकै अवस्थामा नवलपरासीदेखि बर्दियासम्म तराईका जिल्लामा पनि एमाले कहीँ पहिलो र कहीँ दोस्रो स्थानमा छ । प्रदेश विभाजनको विपक्षमा उभिनुमा चुनावी गणितको प्रसंगै नरहेको एमाले नेताहरुको तर्क छ ।
प्रदेश नम्बर ५ का संयोजक समेत रहेका एमाले उपमहासचिव विष्णु पौडेल सप्तरी र सर्लाहीका मान्छेको माग पूरा गर्न पश्चिम पहाडका जिल्ला चलाउनु षडयन्त्रपूर्ण रहेको बताउँछन् । ‘५ नम्बर प्रदेश अन्तर्गत कुनै पनि जिल्लाका जनताले हामीलाई यो भएन भनेका छैनन्,’ पौडेल भन्छन्- ‘कसको स्वार्थमा विभाजन गरिँदैछ ? यो प्रश्नको जवाफ धेरै महँगो हुनेछ ।’
पहाड र तराईको साइनो
एमाले नेताहरुको तर्क अनुसार लुम्बिनी र राप्तीका पहाडी जिल्लाको लाइफलाइन बुटवल, भैरहवा र दाङसँग गाँसिएको छ । पहाड र तराईमा अधिकांशका दुवैतिर घर र परिवारका सदस्य बाँडिएर बसेका छन् ।
पहाडका जिल्लालाई निकालेर पोखरा वा सुर्खेत पठाउनु व्यवहारिक रुपमा कुनै हालतमा नमिल्ने माओवादी नेता टोपवहादुर रायमाझी बताउँछन् । उनले ५ नम्बर प्रदेशबाट तराई पहाड अलग गर्ने कुरा स्वीकार्य नहुने बताइसकेका छन् ।
यस्तै धारणा कांग्रेसका बालकृष्ण खाँड, चन्द्र भण्डारीलगायतका नेताको पनि छ । ‘सवाल ५ नम्बर प्रदेशको होइन,नियोजित रुपमा तराईका जिल्लालाई पहाडबाट अलग गर्ने डिजाइनबाट अहिलेको अभ्यास भइरहेको छ, यो राष्ट्रघाती कुरा मान्य हुँदैन’ नवलपरासीबाट निर्वाचित एमाले सांसद बैजनाथ चौधरीले भन्छन् ।
पाँच नम्बर प्रदेश अन्तर्गत पर्ने तराईका ६ जिल्लाको सम्बन्ध पहाडसँग अन्योन्याश्रति रहेकाले कुनै हालतमा पहाड तराई अलग गर्न नदिने चौधरीले बताए । उनले भने- कुनै पनि थारु जनताले पहाडबाट अलग हुन पाउँ भनेर माग गरेका छैनन्, छिमेकीको एजेण्डा बोक्ने केही अंगीकृतवालाहरुले भन्दैमा हुन्छ ?
एमालेको बिरोध कि अवरोध ?
संविधान संशोधनको विधेयक हेरेर एमालेले आफ्नो बिरोधको स्वरुप निर्धारण गर्नेछ । यदि प्रदेश सीमांकन अहिले भनेजस्तै गरी चलाउन खोजिएमा ५ नम्बरमा मात्र होइन, एक नम्बर र ७ नम्बर प्रदेशमा पनि आन्दोलन हुन सक्छ । ५ जिल्लालाई विवादित मानेर आयोगमा पठाइएमा झापा, मोरङ, सुनसरी र कैलाली कञ्चनपुरमा समेत आन्दोलन चर्काउने तयारी एमालेको छ ।
अहिलेसम्म एमालेले संविधान संशोधनको विरोधमात्र गरेको छ । यदि विधेयक आउन लाग्यो भने संसदमा अवरोध गर्छ कि संशोधन प्रस्ताव राखेर बिरोध जनाउछ ? यो प्रश्नको जवाफ दिने बेला भइनसकेको नेम्वाङले बताए ।
एमालेका सामु अब दुई विकल्प हुन सक्छन् । १) संविधान संसोधनको सन्दर्भमा मधेसी मोर्चा पनि सरकारको प्रस्तावको पक्षमा उभिएर दुई तिहाई बहुमतले विधेयक पारित हुने अवस्थामा आफ्नो असहमति जनताबीच लिएर जाने गरी संसदको निर्णय स्वीकार गर्ने ।
२) उसले भन्ने गरेको राष्ट्रघाती र राष्ट्रिय हित बिरोधी बिधेयक दर्ता हुनै नदिने र दर्ता भए पनि सदनबाट पारित हुन नदिने गरी सडक र सदन दुवैतिर शसक्त प्रतिरोध गर्ने र सामाजिक आन्दोलन चर्काउने ।
संविधानसभाको ९० प्रतिशत भन्दा बढीले जारी गरेको संविधान १० प्रतिशतले मान्दिनँ भन्दैमा संशोधन हुन नसक्ने अडान एमालेको छ । त्यसो त संसदको दुई तिहाईले संशोधन गरेको संविधान मान्दिनँ भन्ने अधिकार एमालेलाई हुने छैन ।

﻿सुनसरी, ११ असोज । सुनसरीको नरसिङ गाविसमा सोमबार घाँस काट्ने विषयमा विवाद हुँदा स्थानीय दुई महिलाको कुटपिटबाट एक महिलाको मृत्यु भएको छ ।
स्थानीय २० वर्षिया चब्रुन खातुन र ३० वर्षिया अम्ना खातुनको कुटपिटबाट नरसिङ गाविस–१ बस्ने वर्षिया ३० अप्रोजा खातुनको उपचारकाक्रममा सोमबार साँझ जिल्ला अस्पतालमा मृत्यु भएको छ । सोमबार दिउँसो खेतमा घाँस काट्ने विषयमा विवाद हुँदा दुबै जना मिलेर अप्रोजालाई कुटपिट गरेका थिए ।
कुटपिटबाट गम्भिर घाइते भएकी अप्रोजाको उपचारको क्रममा साँझ ०७ः३० बजे मृत्यु भएको हो । कुटपिटमा संलग्न दुबै महिलालाई नियन्त्रणमा लिई अनुसन्धानकालागि जिल्ला प्रहरी कार्यालय सुनसरीमा राखिएको छ ।
त्यसैगरी सप्तरीको शम्भुनाथ नगरपालिका–२ मा सोमबार साँझ घरायसी विवादमा छोराको कुटाईबाट माता जित्नीदेवी साह र पिता रामविलास साह घाइते भएका छन् । घाइते रामविलासलाई उपचारकालागि विपी कोइराला स्वास्थ्य विज्ञान प्रतिष्ठान धरान ल्याइएको छ भने आमा जित्नी देवीको गजेन्द्र नारायण सिंह सगरमाथा अञ्चल अस्पताल राजविराजमा उपचार भइरहेको छ । कुटपिटमा संलग्न छोरा सुरेश साहलाई इलाका प्रहरी कार्यालय रुपनीले नियन्त्रणमा लिई अनुसन्धान शुरु गरेको छ ।
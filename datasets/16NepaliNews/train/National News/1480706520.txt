
﻿
१७ मंसिर, बुटवल । पाँच नम्बर प्रदेशका नेताहरुले कुनैपनि हालतमा प्रदेश टुक्राउन नदिने बताएका छन् । बुटवलको ट्राफिकचोकमा शुक्रबार आयोजित जनसभामा सत्तारुढ कांग्रेस, माओवादी र प्रमुख प्रतिपक्षी एमालेका नेताहरुले सीमांकन हेरफेरसहितको संविधान संशोधन प्रस्ताव अस्विकार्य भएको बताए ।
सडक, सदन दुबै तताउने र संशोधन प्रस्ताव फेल बनाएरै छाड्ने उनीहरुले उदघोष गरे । एमाले उपमहासचिव विष्णु पौडेलले प्रस्तावको औचित्य पुष्टि गर्न प्रधानमन्त्री प्रचण्डलाई जनताका माझ आउन चुनौति दिए । उनले एकातिर आधि, एकातिर झोलंगो भनेजसरी सरकारले संविधान संशोधन गर्न लागेको बताए ।
बिग्रिने बेलाको बुद्धिः रायमाझी
कार्यक्रममा माओवादी केन्द्रका नेता टोपबहादुर रायमाझीले कसकालागि प्रदेश टुक्राउन खोजिएको भन्दै आफ्नै पार्टी नेतृत्वको सरकारलाई प्रश्न गरे । उनले यो प्रस्तावलाई ‘बिगि्रने बेलाको बुद्धि’ भनेर टिप्पणी गरे ।
आफू पार्टीभन्दा पनि जनताको पक्षमा हिँडेको भन्दै रायमाझीले जनता रहेमा मात्र संसद, जनप्रतिनिधि, मन्त्री वा सरकार रहने बताए । उनले सबै दल मिलेर पाँच नम्बर प्रदेशको सीमांकन हेरफेरको प्रस्ताव बिफल बनाउने बताए ।
तस्वीरः सन्तोष पाण्डेको फेसबुकबाट
कांग्रेस केन्द्रीय सदस्य चन्द्र भण्डारीले प्रदेश नम्बर ५ मा गिद्धे दृष्टि नलगाउन आग्रह गरे । जनताको भाबनामाथि खेलवाड गर्ने अधिकार कसैको नरहेको भन्दै उनले तत्काल संशोधन प्रस्ताव फिर्ता लिन आग्रह गरे । सत्ता साझेदार कांग्रेसका नेता भण्डारीले भने, ‘हामी सबै पार्टीभन्दा माथि उठेर जनताको हितका निम्ति अन्तिम लडाइ लड्नेबेला आएको छ सबै जाग्नुस् ।’
तस्वीरः सन्तोष पाण्डेको फेसबुकबाट
कार्यक्रममा एमाले उपमहासचिव घनश्याम भुसाल, सचिव प्रदीप ज्ञवाली, गोकर्ण विष्ट, बैजनाथ चौधरी, खिमलाल भट्टराई, जनमोर्चाकी नेतृ दुर्गा पौडेल लगायतले पनि पाँच नम्बर प्रदेशको सीमांकन हेरफेरको प्रस्ताव फिर्ता लिन सरकारलाई आग्रह गरेका थिए ।

﻿सिरहा, २१ पुस । पूर्व क्षेत्र अन्तर्गत सिरहा र मोरङमा बुधबार भएको सवारी दुर्घटनामा १० जना घाइते भएका छन् ।
सिरहाको धनगढीमाई नगरपालिका–१४ स्थित भित्री सडक खण्डमा को १ च ३३८७ नम्बरको जिप अनियन्त्रित भई दुर्घटना भएको छ । साँझ ५ बजेतिर दुर्घटना भएको उक्त जिपमा सवार ९ जना यात्री घाइते भएका छन् । घाइते सबैको भुमिजा अस्पताल गोलबजारमा उपचार भइरहेको छ भने जिपका चालक फरार रहेकाले खोजीकार्य भइरहेको प्रहरीले जनाएको छ ।
त्यस्तै मोरङको टंकीसिनवारी–२ नेपाल बजार नजिकै को १० प ३४०९ नम्बरको मोटरसाइकलको ठक्करबाट पैदलयात्री सुनसरी अमाहीबेला–१ बस्ने अन्दाजी ५० बर्षिय हरेराम ऋषिदेव घाइते भएका छन् । घाइते ऋषिदेवको विराट नर्सिङहोम विराटनगरमा उपचार भइरहेको छ भने मोटरसाइकल चालकलाई इलाका प्रहरी कार्यालय निमुवाले नियन्त्रणमा लिएको छ ।
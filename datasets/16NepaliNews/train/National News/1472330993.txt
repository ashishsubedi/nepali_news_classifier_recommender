
﻿राजविराज, ११ भदौ । नेकपा माओवादी केन्द्र निकट अखिल नेपाल ट्रेड युनियन महासंघसँग आबद्ध बिद्युतीय रिक्सा मजदुर संघ सप्तरीको कार्यालय राजविराज नगरपालिका–८ स्थित कुनौली रोडमा सञ्चालन गरिएको छ ।
राजविराज–कुनौली सडकमा पर्ने पब्लिक विन्देश्वरी उच्च माध्यमिक विद्यालयको छेउमा भवन भाडामा लिएर सञ्चालन गरिएको हो । शनिवार एक कार्यक्रमका बीच नेकपा माओवादी केन्द्रका पोलिटब्युरो सदस्य एवम् सप्तरी क्षेत्र नम्बर–३ का सांसद उमेश कुमार यादवले उद्घाटन गरेका छन् ।
कार्यालय उद्घाटन पश्चात आयोजित मजदुरहरुको प्रशिक्षण कार्यक्रममा बोल्दै उनले श्रमजिवी मजदुरहरुमाथि शोषण अझैं कायम रहेकोले यसको अन्त्यका लागि श्रमजिवी मजदुरहरु एकतावद्ध हुनुपर्नेमा जोड दिए । श्रमजिवीको शोषण गर्नेहरुलाई श्रम लुटेराको संज्ञा दिँदै उनले श्रम शोषणबाट मुक्ति पाउन मजदुरहरु एकजुट हुनुपर्नेमा जोड दिए ।
नेपाली समाजमा अझै वर्ग संघर्ष जारी रहेको र यो भबिष्यमा समेत जारी रहने भएकाले श्रमजिवी मजदुरहरु पनि वर्ग संघर्षको मोर्चामा अघि बढ्नुपर्नेमा नेता यादवले जोड दिए । विद्युतीय रिक्सा मजदुर संघ सप्तरीका अध्यक्ष रामचन्द्र यादवको अध्यक्षतामा आयोजित प्रशिक्षण कार्यक्रममा नेकपा माओवादी केन्द्रका महाधिवेशन आयोजक समिति सदस्य तथा सप्तरी क्षेत्र नम्बर ३ का संयोजक भागवत यादव, प्रेस सेन्टर सप्तरीका अध्यक्ष राजु विश्वकर्मा, अखिल नेपाल ट्रेड युनियन महासंघका केन्द्रीय सचिव केदार देव लगायतले मन्तव्य व्यक्त गरे ।
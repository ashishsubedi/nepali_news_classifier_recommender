
﻿काठमाडौं । नेपाली कांग्रेसका सभापति शेरबहादुर देउवा मंगलबार बिहान १० बज्दानबज्दै संसदीय दलको कार्यालय सिंहदरबार पुगे ।
कांग्रेसका १० जनाभन्दा बढी सांसदसँग उनी कार्यालयकै एउटा कक्षमा बसे । उनले त्यही कोठामा आफ्नो भेटघाट जारी राखे ।
पौने ११ बजे सभापति देउवा संसदीय दलको बैठक कक्षमा प्रवेश गरे । जहाँ उनीसँगै सांसद र पत्रकार गरी सय जनाभन्दा बढीको भिडभाड थियो ।
देउवा एकातिर विमलेन्द्र निधि, बालकृष्ण खाण, अर्जुननरसिंह केसी, पद्मनारायण चौधरी र अर्कातिर पूर्णबहादुर खड्का, गोपालमान श्रेष्ठलगायतका नेतालाई राखेर बसे ।
त्यसपछि उनी प्रत्येक मिनेट बायाँ हातमा रहेको घडी हेरिरहेका हुन्थे । उनलाई कतिबेला ११ बज्लाजस्तो भएको देखिन्थ्यो । त्यति नै बेला उनले फोटो पत्रकारलाई आफू नजिक बोलाएर अघिल्तिर बसेका सांसदहरूको समेत तस्बिर लिन लगाए ।

उनलाई नमस्कार गर्दै पुगेका प्रत्येक सांसदसँग उनी मुस्कुराएर बस्नका लागि आग्रह गर्थे ।
पौडेलको पक्षमा रहेका सांसद पद्मनारायण चौधरीलाई उनले समर्थकका रूपमा ल्याएका थिए । चौधरीले महाधिवेशनमा पौडेललाई सघाएका थिए । महाधिवेशनमा पौडेललाई सघाएका अरू केही सांसद देउवासँग थिए भने महाधिवेशनमा देउवालाई सहयोग गरेका पाका नेता कुलबहादुर गुरुङलगायतका सांसद भने त्यहाँ उपस्थित थिएनन् ।
देउवा मिनेट मिनेटमा घडी हेरिरहन्थे । पत्रकारसँगै बसेका सांसदले उनलाई जिस्काउँदै भन्थे,“उहाँले साइत हेरिरहनुभएको छ ।”
त्यत्तिकैमा सांसद तारामान गुरुङ हलमा प्रवेश गरे । उनलाई पनि सबैले बस्न आग्रह गरेपछि हँसाउने पारामा भने,“नेताको अघि र गोरुको पछि बस्नुहुँदैन ।”
अरू सांसद पनि किन रोकिन्थे,“आज र भोलि नेताको नजिक बस्नुस्, त्यसपछि उहाँहरूले नै राख्नुहुन्न ।”

धेरैजसो सांसद आआफ्ना मोवाइल निकालेर तस्बिर लिन व्यस्त भए तर देउवा भने मिनेटैपिच्छे घडी हेरिरहेका हुन्थे ।
त्यति नै बेला निर्वाचन आयोगबाट ई–भोटिङका बारेमा जानकारी गराउन आइपुगेका कर्मचारीलाई समेत सभापति देउवाले केही बेर रोकिन आग्रह गरे ।
निरन्तर घडीमै ध्यान दिएका सभापति देउवा ११ बजेर ५ मिनेटमा आफ्नो स्थानबाट उठेर उमेदवारी दर्ता गर्ने कक्षतर्फ प्रस्थान गरे ।
जित सुनिश्चितजस्तै हँसिलो मुद्रामा देखिएका देउवाले पत्रकारहरूलाई पनि जितेपछि मात्रै प्रतिक्रिया दिने भनेर टार्न खोजे ।
पत्रकारले उमेदवारी किन ? भन्ने प्रश्न राख्दा देउवाको जबाफ थियो,“अहिले नै प्रतिक्रिया होइन, जितेपछि दिइहाल्छु नि ।”
पत्रकारको निकै जोडपछि देउवाले भने,“संविधान कार्यान्वयन र पार्टीलाई एक बनाएर लैजान उमेदवारी दिएको हुँ ।”
त्यसको केहीबेरमा बीपी र गणेशमान पुत्रलाई प्रस्तावक र समर्थक बनाउन सँगै लिएर आएका नेता रामचन्द्र पौडेल भने देउवाजत्तिकै ढुक्क देखिँदैनथे ।
उनीसँगै रहेका केही सांसद देउवाले उमेदवारी दर्ता गराउने बेला सँगै गएपछि उनी थप हताश देखिन्थे ।

पौडेलले प्रतिक्रिया दिन नभ्याउँदै उनका प्रस्तावक र समर्थक भने हिँडिसकेका थिए ।
पौडेलले पत्रकारहरूलाई प्रतिक्रिया दिँदै पार्टीभित्रको आन्तरिक प्रतिस्पर्धा भएकाले यसलाई ठूलो रूपमा नलिन आग्रह गरे ।
“पार्टीभित्र देखिएको समस्या समाधान र कांग्रेसलाई एकताबद्ध बनाउन उमेदवारी दिएको हुँ,” पौडेलले भने,“पार्टीमा एकताको आधार भनेको वैज्ञानिक र व्यावहारिक जिम्मेवारी बाँडफाँट नै हो । पार्टी सभापतिलाई पनि यही कुरा भनेको छु । पार्टीमा एकता गरौँ, जिम्मेवारी बाँडौँ ।”
उनले एकताको पहिलो पहल गर्ने दायित्व सभापतिको भएको बताउँदै आफू दलको नेतामा विजयी भए सभापतिलाई पनि साथमा लिएर अघि बढ्न सक्ने क्षमता आफूमा रहेको धारणा राखे ।
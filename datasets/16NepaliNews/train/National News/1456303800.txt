
﻿१२ फागुन, काठमाडौं । पूर्वमुख्यसचिव लिलामणि पौडेलले नेपालमा कार्यरत अन्र्तराष्ट्रिय गैरसरकारी संस्था (आइएनजीओ) भ्रष्ट्राचारको सबैभन्दा ठूलो अखडा भएको बताएका छन् ।
पूर्वमुख्यसचिव पौडेलले आइएनजीओहरुले गरिब जनताको नाममा अर्बौं रुपैयाँ भ्रष्ट्राचार गरिरहेको ठोकुवा गरे ।
मानवीय सहायतामा उपभोक्ता हित संरक्षण विषयमा बुधबार आयोजित गोष्ठीमा पूर्वमुख्यसचिव पौडेलले आइएनजीओहरुमाथि समानान्तर सरकार चलाएर अर्बौं रुपैयाँ भ्रष्टाचार गरिरहेको आरोप लगाएका हुन् ।
पूर्वमुख्यसचिव पौडेलले भुकम्पपछि गोरखा जिल्लामा प्रभावितहरुलाई बाँडिएको औषधिको मूल्यभन्दा औषधि वितरणमा भएको प्रशासनिक खर्च दशौं गुना बढी हुनु आइएनजीओहरु भ्रष्टाचारमा चुर्लुम्म डुबेको बलियो प्रमाण भएको बताए ।
सरकारी संयन्त्रको बिरोधमा प्रचार गराएर आम जनतामा राम्रो प्रभाव छोड्दै आइएनजीओले अपारदर्शी कार्य गरिरहेको पूर्वमुख्यसचिव पौडेलको दावी छ ।
पूर्वमुख्यसचिव पौडेलले भुकम्पका बेला सरकारमा रहेका मन्त्रीहरुले समेत राहतमा घिनलाग्दो राजनीति गरेको बताए । तत्कालीन मन्त्रीहरुले आफ्नो निर्वाचन क्षेत्र र कार्यकर्तालाई मुख्य प्राथमिकता दिइ राहत वितरणलाई संगठन विस्तार र चुनावी प्रचार जस्तो बनाएको पौडेलको आरोप छ ।
पूर्वमुख्यसचिव पौडेलले मानवीय सहायताका नाममा हुने खर्चलाई पारदर्शी बनाउन सरकारी हस्तक्षेप अनिवार्य रहेको बताए ।
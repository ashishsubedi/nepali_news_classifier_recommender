
﻿१ चैत, काठमाडौं । काठमाडौंको प्रदर्शनीमार्गस्थित वाल्मिकी क्याम्पस परिसरमा लडेर एकजनाको मृत्यु भएको छ । मृत्यु हुनेमा ठेगाना नखुलेका अन्दाजी ३५ वर्षीय विकी श्रेष्ठ छन् ।
आइतबार राति क्याम्पसका पालेलाई अटेर गरी जबरजस्ती भित्र पसेका उनी अचानक लड्दा गम्भीर घाइते भएको र बीर अस्पतालमा उपचारका क्रममा मृत्यु भएको थियो ।
घटनाको सोधपुछको लागि क्याम्पसका पालेलाई प्रहरीले नियन्त्रणमा लिएर अनुसन्धान गरिरहेको छ ।
यसैबीच प्युठानको भिग्री-१ कोट बस्ने ५२ वर्षीय निमबहादुर रेग्मी मृत अवस्थामा फेला परेका छन् । फागुन २७ गतेबाट सम्पर्कविहीन भएका उनलाई आइतबार भिग्री-१ च्यानधारास्थित भिरमा मृत अवस्थामा फेला पारिएको थियो ।
यस्तै डडेल्धुराको पशुराम नगरपालिका-५ परिगाउँ ठकुरी टोल बस्ने भुवनेश्वरी उच्च माविद्याका शिक्षक ४२ वर्षीय धनबहादुर धामी मृत फेला परेका छन् । आइतबार सोही नगरपालिका-६ कुडा र छेलाको सिमानास्थित महाकाली नदीको किनारमा उनी मृत फेला परेका थिए । यस सम्बन्धमा आवश्यक अनुसन्धान गरिरहेको प्रहरीले जनाएको छ ।
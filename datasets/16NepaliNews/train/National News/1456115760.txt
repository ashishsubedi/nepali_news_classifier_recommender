
﻿रामनाथ खनाल
चितवन । संसारलाई प्रविधिले साँघुरो बनाइसक्यो । सूचना र प्रविधिको क्षेत्रमा द्रुततर मात्रामा विकास हुँदा विश्व नै सानो गाउँमा परीणत भएको छ । नेपालमा पनि त्यसको असर परेको छ । पछिल्लो पुस्ता मात्र होइन बुढापाका पनि आधुनिक सूचना र प्रविधिसँग अद्यावधिक छन् ।

तर, नेपालका चेपाङ समूदाय भौतिक सुख सुविधाबाट मात्र होइन सामाजिक जीवनबाट समेत कोशौं टाढा छन् । सीमान्तकृत र पछौटे जीवन विताइरहेका चेपाङहरूको दूरावस्था कहालीलाग्दो छ । कतिपय चेपाङहरू त अझैं पनि ओढारमा बसोबास गर्छन् । न ओत लाग्ने छानो छ न खाने अन्न छ । जंगलका तरुल, गिठ्ठा, भ्याकुर, चिउरी, रूखका बोक्रा लगायतका कन्दमुल खाएर बाँच्न विवश छन् उनीहरू ।

मकवानपुर, चितवन, गोरखा, धादिङ जिल्लामा चेपाङहरू बढी बसोबास गर्दछन् । त्यसमध्ये चितवनका चेपाङहरूको आर्थिक अवस्था निकै दया लाग्दो छ । चितवनको सिद्ध र लोथर गाविस चेपाङहरूको अर्को बाहुल्यता भएको ठाउँ हो । तर, त्यहाँका चेपाङहरूको जनजीवन अत्यन्त कष्टकर देखिन्छ । चितवनको भण्डाराबाट करिव चारघण्टाको कच्चीबाटो छिचोले पछि लोथर पुग्न सकिन्छ । त्यहाँ पुगेपछि चेपाङहरूको जीवन कितावसरह पढ्न सकिन्छ ।
आधुनिक जीवनशैलीले छुन नसकेको उनीहरू अझै पनि पूर्णतया जंगलनमा निर्भर देखिन्छन् । खेती गर्ने जमिन भएपनि उत्पादन कम हुने भएकाले उनीहरू खेती किसानी भन्दा पनि जंगल चहारेर आफ्नो दैनिकी गुजारिरहेका छन् । भिरालो र पाखा भएकाले अन्नहरू उत्पादन नहुने भएकाले त्यहाँका चेपाङहरू जंगलका गिठ्ठा भ्याकुर खाएर बाँचेको स्थानीय आइतबहादुर चेपाङ बताउँछन् । “यहाँका चेपाङहरूको आम्दानीको त्यस्तो भरपर्दो स्रोत छैन,” उनले भने त्यही भएर अधिकांश चेपाङहरू जंगलका कन्दलमुलका सहारामा बाँचिरहेका छन् ।” गाउँमा विद्यालय नहुँदा विद्यालय जाने उमेरका बालबालिकाहरू दिनभर जंगलमा गिठ्ठा भ्याकुर खोज्न जान्छन् । त्यस्तै उमेर नपुग्दै विवाह हुने गरेका कारण किशोरीहरूको प्रजनन् स्वास्थ्य पनि कमजोर देखिन्छ । “यहाँ १६/१७ वर्षकै उमेरमा युवतीहरूको विवाह हुन्छ,” माया चेपाङले भनिन्, “२५/२६ वर्ष नपुग्दै तीन चार वटा बच्चा पैदा भइसक्छ ।”

लोथरको २, ४, ७ र ८ नं. वडा माहुरीपालन र अम्रिसो खेतीको सम्भावनायुक्त क्षेत्र भएको बताउँछन् चेपाङ समूदायको क्षेत्रमा काम गरिरहेका चितवनका केपीकिरण शर्मा । उनका अनुसार लोथरको ७ नं. वडामा चिउरी अत्यन्त धेरै पाइन्छ । चिउरीको रसबाट माहुरीले मह बनाउने हुँदा त्यहाँ माहुरो पालन व्यवसायको राम्रो सम्भावना रहेको उनको भनाई छ ।

एक घार माहुरीलाई दुई हजार पर्ने र एक घार माहुरीबाट बर्षमा बीस हजार आम्दानी गर्न सकिने उनले बताए । त्यस्तै, त्यस क्षेत्रमा बाख्रा पालनको पनि राम्रो सम्भावना देखिन्छ । जंगल र पाखा भएकाले बाख्रा पालनबाट आयआर्जन गर्न सकिने भएपनि चेपाङहरूको आर्थिक अवस्था कमजोर रहेका कारण उनीहरूले त्यसलाई पेशा बनाउन नसकेको उनले बताए ।

त्यसका लागि संघसंस्था तथा राज्यले पनि त्यसतर्फ ध्यान पुर्याउन नसकेको केपीकिरणले जानकारी दिए । “संघ/संस्था आउँछन्, केही केही कपडा र खाद्य सामग्री बाँडेर जान्छन्,” उनले भने, “त्यो अल्पकालिन् मात्रै हो, यहाँका चेपाङ समूदायलाई आर्थिक हिसावले स्वावलम्वी बनाउनेतर्फ लाग्नुपर्छ ।” त्यसका लागि उनीहरूलाई विभिन्न आयआर्जन र सीप विकासमा लगाउनुपर्ने उनको बुझाई छ । यस्तै, चेपाङ वस्तीमा विद्यालय र स्वास्थ्य केन्द्रको पनि आवश्यकता रहेको उनले औंल्याए । “विद्यालय नहुँदा यहाँको चेतना र शिक्षाको स्तर माथि उठ्न सकेन,” उनले भने, स्वास्थ्य संस्थाको उचित व्यवस्ता नहुँदा चेपाङहरूको स्वास्थ्य अवस्था पनि खस्किएको छ ।”

जनता आवास कार्यक्रम अन्तर्गत घर निर्माण गरिदिएर केही चेपाङहरूलाई ओढार बाहिर ल्याउने काम भएपनि लोथर गाविसमा १८ घर परिवार अझै ओढारमै सुत्छन् । यसकारण उनीहरूलाई ओढार बाहिर ल्याउनु पर्ने केपीकिरणले बताए । त्यसका अलावा राज्यले नै एकीकृत योजना मार्फत चेपाङहरूको आर्थिक विकासमा ध्यान पुर्याउनु पर्ने विचार उनले व्यक्त गरे ।

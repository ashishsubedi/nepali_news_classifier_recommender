
﻿
काठमाडौं/ ज्वाइँले खोलेको सहकारी संस्थामा सञ्चालक बस्दा एक व्यक्ति जेल जानुपरेको छ । कालिमाटीस्थित सिटी बचत तथा ऋण सहकारीका उपाध्यक्ष रहेका पुष्पमान डंगोल अदालतले मागेको ६० लाख धरौटी तिर्न नसक्दा जेल परेका हुन् ।
सहकारीबाट तीन करोड उठाएर उनका ज्वाइँ वीरबहादुर खत्री फरार छन् । खत्री फरार भएपछि प्रहरीले सहकारीका अन्य सञ्चालकलाई पक्राउ गरी मुद्दा चलाएको थियो । जसमा सहकारीको कोषाध्यक्ष रहेका निररत्न शाक्यलाई बिहीबार काठमाडौं जिल्ला अदालतले पुर्पक्षका लागि थुनामा पठाउने आदेश दिएको छ भने उपाध्यक्ष रहेका पुष्पमान डंगोल तथा सञ्चालक सदस्य रहेका सुन्दरमान डंगोललाई ६०–६० लाख रुपैयाँ धरौटी माग भएको हो ।
आकर्षक ब्याज दिने भन्दै सर्वसाधारणबाट पैसा उठाएर सहकारीका अध्यक्ष रहेका खत्री फरार भएका हुन् । सहकारीबाट पीडित एक सय आठजनाले प्रहरीमा उजुरी दिएपछि महानगरीय प्रहरी परिसरले तीनजनालाई पक्राउ गरी ठगी मुद्दा चलाएको थियो । मुख्य नाइके खत्रीसहित अरू सञ्चालक भने फरार छन् ।
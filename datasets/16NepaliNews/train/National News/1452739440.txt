
﻿नयाँ पत्रिकाकाठमाडौं, ३० पुसघाम तापेर बस्छन् २२ उपसचिव
संघीय मामिला तथा स्थानीय विकास मन्त्रालयमा चार महिनादेखि अनौठो दृश्य देखिन्छ । २२ जना उपसचिव मन्त्रालय आउँछन्, हाजिर गर्छन् र बाहिर घाम तापेर दिन बिताउँछन् ।
उनीहरूले ‘सरकारी काम कहिले जाला घाम’ भनेर बसिबियालो गरेका भने होइनन् । काजमा रहेका ती कर्मचारीलाई मन्त्रालयले फिर्ता गर्न वा उचित व्यवस्थापन गर्न नसक्दा घाम तापेरै दिन बिताउन बाध्य भएका हुन् ।
‘मन्त्रालयले हामीलाई कुनै जिम्मेवारी नदिएकाले हामी चार महिनादेखि जिम्मेवारीविहीन छौँ,’ मन्त्रालय परिसरको चौरमा समूह बनाएर घाम ताप्दै गरेका उपसचिवहरूले भने । स्थानीय विकास मन्त्रालयमा नै दरबन्दी रहे पनि उनीहरूलाई मन्त्रालयले कुनै पनि जिम्मेवारी दिन सकेको छैन ।न काज फिर्ता न जिम्मेवारी
स्थानीय विकास मन्त्रालयले अन्य विभिन्न मन्त्रालयमा दरबन्दी रहेका थुप्रै उपसचिवलाई भने स्थानीय विकास अधिकारीको रूपमा विभिन्न जिल्लामा काजमा खटाउँदै आएको छ । तर, आफ्नै मन्त्रालयमा दरबन्दी रहेका २२ उपसचिव जिम्मेवारीविहीन रहे पनि उसले अन्य मन्त्रालयबाट ल्याइएका ४९ उपसचिवको काज फिर्ता गरेको छैन ।
आकर्षक पदका लागि काजको लर्को
जिविसको प्रमुखका रूपमा रहने स्थानीय विकास अधिकारी र नगरपालिकाको प्रमुखका रूपमा रहने कार्यकारी अधिकृत पद निजामती प्रशासनमा आकर्षक र कमाइ हुने पदका रूपमा रहेको बताइन्छ । त्यसैले त्यहाँ जान कर्मचारीमा राजनीतिक र आर्थिक चलखेल हुने गर्छ ।सामान्य र अख्तियारको निर्देशनको अवज्ञा
त्यस्ता उपसचिवको काज फिर्ता गर्न सामान्य प्रशासन मन्त्रालय र अख्तियार दुरुपयोग अनुुसन्धान आयोगले पटकपटक निर्देशन दिँदै आएका छन् । तर, स्थानीय विकास मन्त्रालयले निर्देशन ठाडै उल्लंघन गर्दै आएको छ ।
स्थानीयका कर्मचारी प्रशासन महाशाखा प्रमुख धनबहादुर श्रेष्ठले विभिन्न तहमा ७५ जना कर्मचारी मात्र काजमा रहेको भन्दै ३१ जनालाई काज फिर्ता गरिसकेको जानकारी दिए । उनले तीमध्ये केही कर्मचारीलाई सोही स्थानमा पदस्थापन गर्न सामान्यसँग सहमति मागिएको बताए । केही उपसचिवलाई जिम्मेवारी दिन बाँकी रहेकाले उनीहरू कामविहीन भएको उनको दाबी छ ।स्पष्टीकरण लिने सामान्य प्रशासनको तयारी
काज फिर्ता गर्न पटकपटक ताकेता गर्दा अटेर गरेपछि सामान्य प्रशासनले स्पष्टीकरण माग्ने तयारी गरेको छ । कर्मचारी प्रशासन महाशाखाका प्रमुख कमल भट्टराईले भने, ‘काज फिर्ता नगर्नेलाई निजामती सेवा ऐन र नियमावलीअनुसार स्पष्टीकरणसहितको पत्र पठाउने तयारी भइरहेको छ । हामी जसरी पनि काज फिर्ता गराउने प्रयासमा छौँ ।’
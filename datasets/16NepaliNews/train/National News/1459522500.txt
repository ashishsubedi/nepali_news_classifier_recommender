
﻿रविन्द्र घिमिरे
१९ चैत, काठमाडाैं । फेसन डिजाइनिङलाई नेपाली समाजमा आकर्षक पेशाका रुपमा लिन थालिएको छ । प्रबल गुरुङले फेसन डिजाइनिङबाटै संसारभर ख्याति कमाएको देखेका नेपाली युवाहरु बढ्दो संख्यामा यस पेशामा तानिएका छन् ।
फेसन भन्नासाथै सुन्दर र चिटिक्क देखिने गरी लगाउने पोशाकलाई बुझिन्छ । शरीरलाई सुहाउने पहिरनमा सजिएर अरुलाई मोहित बनाउन जो पनि चाहन्छन् । फेसन डिजाइन भनेको शरीर सुहाउदो पहिरन बनाउने कला हो । यद्यपि, यो पहिरनको डिजाइन मात्र होइन । यसभित्र ग्राफिक डिजाइनदेखि हेयर डिजाइनिङ, मेकअप, फोटोग्राफी, मोडलिङ, कोरियोग्राफी, र्‍याम्प वाकिङ लगायत विषयहरु समावेश छन् ।
युवाहरुको ठूलो युवा जमात अहिले काठमाडौंमा फेसन डिजाइनिङमा तानिएको डब्लुएलसी फेसन कलेजका मार्केटिङ मेनेजर सुशिल आचार्य बताउँछन् ।
‘फेसन जति आधुनिक विषय जस्तो लाग्छ, त्यत्तिकै सांस्कृतिक र सामाजिक विषयवस्तुको प्रभावमा पनि परेको हुन्छ । समय र स्थानले पनि फेसनको टे्रन्डलाई जोड्छ र मोड्छ’ उनले भने-‘पहिलो त यसलाई अभिभावक छाडा विषय मान्थे, अहिले त अभिभावक नै आफ्ना छोराछोरीले यसमा भविष्य खोजेकोमा गर्व मान्न थालेका छन् ।’
ट्रेण्डलाई सुरु गर्नेदेखि परिमार्जनमार्फत निरन्तरता दिने खुबी फेसन डिजाइनरमा हुनुपर्छ । बढ्दो र मौलाउदो फेसन बजारको मागलाई बुझ्न र व्यवसायीक रुपमा अंगाल्नका लागि यो सीप सिक्न आवश्यक छ ।
केही वर्षयता नेपालमा फेसन डिजाइनिङ क्षेत्रमा आफ्नो भविष्य खोज्नेहरुको संख्या बढिहेको छ । फेसन डिजाइनिङको क्षेत्र आफैंमा ग्ल्यामरस पनि छ । नाम र दाम पनि सँगै कमाउन सकिने क्षेत्र भएकाले धेरै यसमा आकषिर्त बनेका छन् ।
कोर्स र योग्यता
फेसन डिजाइनर बन्न चाहिने प्रमुख योग्यता भनेको उसको कल्पनाशक्ति र सिर्जनशीलता हो । पेशाप्रति रुची पनि त्यत्तिकै आवश्यकता पर्छ । त्यसबाहेक एकेडेमिक योग्यताका रुपमा कक्षा १२ उत्तीर्ण हुन अनिवार्य छ । जसले प्राविधिक पक्षमा उसलाई कालीगढ बनाउन सहयोग गर्नेछ ।
फेसन डिजाइनिङका लागि छोटो र लामो समयका कोर्सहरु तयार गरिएका हुन्छन् । त्यसलाई पुरा गरेर फेसन डिजाइनमा भविष्य खोज्न सकिन्छ । फेसन डिजाइडिङमा अन्डर ग्राजुएट र पोष्ट ग्राजुएट गरी दुई कोर्सहरु छन् ।
कक्षा १२ पास गरेकाले अन्डर ग्राजुएट र स्नातक गरेकाले पोस्ट ग्राजुएट लेभेलमा भर्ना भएर पढ्न पाउँछन् । ३ वर्षे कोर्स पढ्न वर्षमा १ लाख ६० हजार रुपैयाँसम्म खर्च हुनछ । तर, संस्था अनुसार शुल्कहरु भने फरक-फरक पनि छन् ।
आत्मनिर्भरताको बाटो
अहिले काठमाडौंमा डब्लुएलसी फेसन कलेजसँगै, आइइसी, गर्जेयस इन्स्टीच्युट अफ फेसन टेक्नोलोजी, द क्रिएसन आइएनआइएफडी, नमुुना कलेज अफ फेसन टेक्नोलोजी, नेपाल इन्स्टीच्युट अफ फेसनलगायतले फेसन डिजाइनिङ सिकाइरहेका छन् ।
आ-आफ्नै शैलीमा कक्षा सञ्चालन गर्दै आएका ती कलेज तथा इन्स्टीच्युटमा महंगो शुल्क तिरेर कक्षा लिनेहरुको संख्या ठूलो छ ।
फेसन डिजाइनर प्रबल गुरुङ
‘यो पेशा ग्ल्यामरस भएर मात्रै युवा यसरी तानिएका हैनन्’ म्यानेजर आचार्य भन्छन्- ‘तालिम लिएपछि स्वाबलम्बी बन्ने बाटो खुल्छ । यो आत्मनिर्भरताको अर्को नाम नै हो ।’
सीप र सिर्जनासँग सम्बन्धित भन्दै फेसन डिजाइनिङलाई नेपालमा औपचारिक शैक्षिक योग्यतासँग तुलना गरिँदैन । तर, विदेशमा यही योग्यतालाई फेसन डिजाइनिङ कलेजले मान्यता दिन्छन् ।
यो सीप सिक्ने विद्यार्थी आत्मनिर्भर भने बन्ने अवसर प्रशस्तै भएको डब्लुएलसीका म्यानेजर अचार्य बताउँछन् । राजधानीमा रहेका सयौं बुटिकमा हजारौं फेसन डिजाइनर क्रियाशील रहनुले यसलाई प्रमाणित गरेको छ ।
दक्ष डिजाइनरलाई विभिन्न क्षेत्रमा रोजगारीका अवसरहरु प्रशस्त मात्रामा छन् । एक्पोर्ट हाउसेज, गार्मेन्ट स्टोर्स, टेक्सटाइल उद्योग, लेदर कम्पनी, कस्टम डिजाइनिङ, पर्सनल स्ट्याइलिङ, बुटिक, फेसन शो, ज्वलेरी उद्योग, मिडिया, कोरियोग्राफरलगायत विभिन्न क्षेत्रमा विभिन्न पदमा रही काम गर्न सक्छन् । त्यस्तै, बुटिक, फेसन स्टोरमा लगानी गरी स्वारोजगार पनि बन्न सकिन्छ ।
पछिल्ला वर्षमा फेशन डिजाइनिङ पढ्ने विद्यार्थीको संख्या बढिरहेको फेसन कलेजहरु बताउँछन् । विशेष गरी महिलाहरु यसमा आकषिर्त छन् । जुनसुकै विषय अध्ययन गरेका विद्यार्थीले पनि फेसन डिजाइन सिक्न पाउने भएकाले डिप्लोमाका लागि कक्षा १२ सकेका विद्यार्थीहरु फेसन कलेजमा पुग्ने गरेका छन् ।

﻿सिन्धुपाल्चोक ।  वैशाख १२ गतेको बिनासकारी भूकम्पमा परी मृत्यु भएका जिल्लावासीको सम्झनामा भूकम्प स्मारक एवम् स्मृति बाटिका बन्ने भएको छ । भूकम्पबाट अति प्रभावित १२ जिल्लामध्ये सर्वाधिक क्षति भएको यस जिल्लामा भूकम्पमा मृत्यु भएका ३ हजार ५ सय ७० जना को सम्झनामा स्मृति स्मारक बन्न लागेको हो ।
भूकम्प स्मारक एवम् स्मृति वाटिकाको बुधबार वन तथा भूसंरक्षण मन्त्री अग्नीप्रसाद सापकोटाले शिलान्यास गरेका छन् । वाटिका चौतारा नगरपालिका–१ स्थित भगवती सामुदायिक बनको जग्गा पानी ट्याङ्की डाडाँमा बन्न लागेको हो । करिव २० रोपनी क्षेत्रफल जग्गामा बन्न लागेको उक्त वाटिकाको कुल लागत ३ करोड रुपैयाँ अनुमान गरिएको छ ।
वाटिका स्थलमा एउटा भूकम्प स्मारिका स्तम्भ बनाईने छ जसमा बिनासकारी भूकम्पमा ज्यान गुमाएका ३ हजार ५ सय ७० जनाको नाम लेखिने बताइएको छ । त्यस्तै वाटिका वरीपरी भूकम्प स्मृति संग्राहलय, दृश्यावलोकन स्थल, मनोरञ्जन क्षेत्र, रेष्टुरेण्ट तथा पार्किङ् क्षेत्र पनि बनाइनेछ ।
स्मृति वाटिका शिलन्यास कार्यक्रमलाई सम्बोधन गर्दे मन्त्री सापकोटाले बन्न लागेको स्मृति वाटिकालाई ऐतिहासिक बनाउनुपर्नेमा जोड दिए । स्मृति वाटिका निर्माण महत्वपूर्ण कामको थालनी भन्दै उनले उनले वाटिकालाई सबै मिलेर संरक्षण गर्नुपर्ने बताए ।
उनले भने, “यो असाध्यै राम्रो कामको थालनी हो । यसको संरक्षण गर्न सके भूकम्पमा दिवङ्गत भएका मानिसको आत्माले पनि शान्ती पाउने थियो । भावि पुस्तालाई पनि यो स्मारकले भूकम्पको पुर्व तयारी गर्ने र सजग रहन स्मरण गराउने थियो ।”
बिनासकारी भूकम्पमा अति प्रभावित सबै १२ वटा जिल्लामा स्मारक बनाइने उनले बताए । स्मारक बनाउनको लागी भूकम्प गएको १५ दिनपछि अर्थात २०७२ बैशाख १२ गते नै भूकम्पमा परी मृत्यु भएका नागरिकहरुको सम्झनामा स्मारक बनाउने संकल्प प्रस्ताव पास भएको र सोही संकल्प प्रस्तावअनुसार यहाँ पनि स्मारक बनाउन लागिएको उनको भनाइ थियो ।
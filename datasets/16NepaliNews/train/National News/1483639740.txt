
﻿
२१ पुस, काठमाडौं । सत्तारूढ माओवादी केन्द्रका नेता वर्षमान पुन ‘अनन्त’ले वैशाख तेस्रो साता स्थानीय तहको निर्वाचन हुने बताएका छन् । संशोधन प्रस्ताव पारित भएपनि नभएपनि मुलुक चुनावमा जाने नेता पुनको भनाइ छ ।
आज राजधानीमा आयोजित अखिल क्रान्तिकारी सिटिइभिटी उपत्यका जिल्लाको सम्मेलनमा बोल्दै नेता पुनले भने, ‘आउँदो पुस २४ गते संविधान संविधान संशोधन विधेयक संसदमा टेबल हुन्छ । त्यसपछि संसदीय प्रक्रिया अनुसार संशोधन प्रस्ताव पारित भएपनि नभएपनि मुलुक चुनावमा जान्छ ।’
‘संशोधन प्रस्ताव वारपार हुनसाथ चुनावको मिति घोषणा हुन्छ,’ माओवादी केन्द्रका प्रभावशाली नेता पुनले भने,’ संविधान कार्यान्वयनका लागि चुनाव निर्विकल्प बाटो हो ।’
सोही कार्यक्रममा फरक प्रसंगमा बोल्दै अखिल क्रान्तिकारीका अध्यक्ष नरेन्द्र न्यौपानेले २८ वर्षे उमेरहद सहित आगामी फागुन १४ गते स्ववियु निर्वाचन गर्ने त्रिवि सभाको निर्णयको स्वागत गरे ।

﻿
१५ फागुन, काठमाडौं। नेपाल र भारतको सीमा नदी महकालीमा निर्माण गरिने बहुउद्देश्यीय पञ्चेश्वर जलविद्युत् आयोजनाको काम अगाडि बढ्ने संकेत देखिएकाे छ ।
प्रधानमन्त्री केपी शर्मा ओलीको हालै सम्पन्न भारत भ्रमणको क्रममा सो आयोजनालाई द्रूतगतिमा अगाडि बढाउने सहमतिपछि परियोजना अगाडि बढ्ने विश्वास लिइएको हो ।
पञ्चेश्वर विकास प्राधिकरणको पटक–पटक स्थगित हुँदै आएको बैठकसमेत यही फागुन २० र २१ गते आयोजना गरिएको छ । यसअघि सो बैठक गत पुस २३ देखि २५ र गत माघ २० र २१ गते आयोजना गरिएको संयुक्त बैठक स्थगित भएको थियो ।
प्रधानमन्त्री ओलीको भारत भ्रमणका क्रममा उहाँका समकक्षी नरेन्द्र मोदी र भारतीय ऊर्जा राज्यमन्त्री पियूस गोयलसँगको भेटवार्ताका क्रममा समेत पञ्चेश्वर आयोजना अगाडि बढाउने सहमति भएको ऊर्जा सचिव सुमनप्रसाद शर्माले बताए।
आयोजनालाई प्रभावकारी रुपमा अगाडि बढाउने विषयमा द्विपक्षीय छलफल भएको जानकारी दिँदै उनले लामो समयदेखि स्थगित हुँदै आएको बैठकको मिति तय हुनु र अन्य कामका विषयमा समेत छलफल हुनुले सकारात्मक वातावरण पैदा भएको बताए ।
नेपाल भारत ऊर्जा सचिवस्तरीय बैठकले परामर्शदाता कोषले तयार गरिरहेको विस्तृत आयोजना प्रतिवेदन (डिपीआर)को कार्यप्रगति, सन् २०१६ कार्यक्रम र बजेट र प्राधिकरणको संरचनागत स्वरुपका विषयमा छलफल गरिने कार्यसूची तय भएको छ ।
कुल ६ हजार ६९० मेगावाट विद्युत् उत्पादन गर्ने र नेपाल तर्फ कञ्चनपुर र भारतको केही भू–भागमा समेत सिँचाइ सुविधा उपलब्ध गराउने सो आयोजना विगत २३ वर्षदेखि अगाडि बढ्न सकेको थिएन ।
गत साल भारतीय प्रधानमन्त्रीको नेपाल भ्रमणपछि सो आयोजनाले गति पाएको थियो । नेपाल र भारतमा दुई पटक बैठक भइसकेको र नेपालमा आयोजना गरिएको बैठक भने तेस्रो हो ।
पञ्चेश्वर विकास प्राधिकरणका प्रमुख कार्यकारी अधिकृत महेन्द्रबहादुर गुरुङ यस पटकको बैठकमा प्रमुख तीन एजेन्डा रहेको जानकारी दिए । उहाँले प्राधिकरणको संस्थागत स्वरुप सुनिश्चित गर्ने नै प्रमुख एजेन्डा रहेको उल्लेख गरे ।
यस्तै नेपाल र भारतले संयुक्त रुपमा अगाडि बढाएको विस्तृत आयोजना प्रतिवेदन(डिपीआर) को प्रगति सुन्ने र नयाँ वर्षको बजेट तथा नयाँ कार्यक्रम स्वीकृत गर्ने एजेन्डा रहेको थियो ।
बैठकको नेतृत्व नेपालबाट ऊर्जा सचिव शर्मा र भारतका तर्फबाट जलस्रोत सचिव शशी शेखरले गर्ने कार्यक्रम तय भएको छ ।
कार्यकारी अधिकृत गुरुङ प्रधानमन्त्री ओलीको भ्रमणपछि आयोजना अगाडि बढाउने विषयमा सकारात्मक छलफल भएको कार्यप्रगतिको सम्भव भएसम्म मासिक रुपमा नै अनुगमन गर्नुपर्छ भन्नेमा समेत सहमति भएकाले सकारात्मक वातावरण निर्माण गरेको र उत्साह बढेको छ ।
चालु वर्षका लागि नेपाल र भारत दुबै मुलुकले रु २५/२५ करोड बजेट विनियोजन गर्ने कार्यसूची समेत बैठकको रहेको जानकारी दिँदै उनले यही फागुन १८ र १९ गते सहसचिवस्तरीय बैठक बस्ने र कार्यसूचीलाई थप परिस्कृत गरिने उल्लेख गरे ।
सो आयोजना ७० मेगावाट क्षमताको मध्यमस्र्याङ्दी जलविद्युत् आयोजनाभन्दा १० गुणा, ७५० मेगावाट क्षमताको पश्चिम सेतीभन्दा छ गुणा सस्तो आयोजनाका रूपमा लिने गरिएको छ ।
आयोजनाले विस्थापित गर्ने प्रतिमेगावाट जनसङ्ख्याको हिसाबले पश्चिम सेतीकोभन्दा २५ प्रतिशत, डुबानको हिसाबले २२ प्रतिशत र उत्पादनको हिसाबले ४५ प्रतिशत बढी हुने अध्ययनबाट देखिएको छ।
पञ्चेश्वर उच्च बाँध तथा रूपालीगाड रि–रेगुलेटिङ बाँध आयोजनाको गरी जम्मा लगानी तीन खर्ब ३६ अर्ब रूपैयाँ (चारसय ७५ मिलियन अमेरिकी डलर) लाग्ने भएको छ ।
सो आयोजनामा नेपालले करिब एक खर्ब २६ अर्ब देखि एक खर्ब ३० अर्ब रूपैयाँ मात्र लगानी गर्नुपर्ने बताइन्छ । दश वर्ष निर्माण अवधि भएको खण्डमा नेपालले प्रतिवर्ष १३ अर्ब रूपैयाँ मात्र लगानी गरे हुने देखिन्छ । आयोजना अगाडि बढेको खण्डमा सो परिमाणको रकम लगानी गर्न नेपालका लागि भने खासै गाह्रो पर्ने देखिँदैन ।
आयोजनाबाट नेपालले वार्षिक ३४ अर्ब ५० करोड रूपैयाँ प्राप्त हुने र मत्स्यपालन, कार्बन व्यापार, सिँचाइ तथा पर्यापर्यटन, जडीबुटी, फलफूलमा उल्लेख्य आम्दानी गर्न सकिन्छ । सो आयोजनाको बाँधस्थल सन् १९५६ मा नै भारतीय पक्षले पहिचान गरेको थियो । रासस

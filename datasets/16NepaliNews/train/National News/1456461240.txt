
﻿अरुण बराल/ टिप्पणी
१४ फागुन, काठमाडौं । नेपालको राजनीतिमा भारतको चर्चा खुबै हुने गर्छ, चाहे त्यो आमचुनाव वा प्रधानमन्त्रीको चुनावमा होस् वा कुनै ठूलो दलको महाधिवेशनमा नै किन नहोस् ।
अहिले नेपाली कांग्रेसको महाधिवेशन नजिकिँदै जाँदा पार्टीभित्र ‘भारत फ्याक्टर’ को जबर्जस्त चर्चा सुरु भएको छ । कतिपय कांग्रेस नेताहरुले यस्तो दाबी गर्न थालेका छन् कि जुन नेतालाई भारतले समर्थन गर्छ, उसैले पार्टी सभापतिमा जीत हात पार्न सक्छ ।
यसरी भारतको विश्वास लिने दौडमा शेरबहादुर देउवा, रामचन्द्र पौडेल र कृष्णप्रसाद सिटौला तीनैजना लागिपरेको चर्चा कांग्रेसभित्र व्यापक बनेको छ ।
देउवाः पश्चिमा कि भारत ?
नेपाली कांग्रेसमा शेरबहादुर देउवालाई विगतमा जुलिया चाङ ब्लकसँग जोडेर हेर्ने गरिन्थ्यो । र, यही आधारमा उनलाई भारतभन्दा अमेरिका, बेलायत र युरोपियन युनियनलगायतका पश्चिमाहरुसँग निकट सम्बन्ध रहेको नेताका रुपमा बुझ्ने गरिन्थ्यो ।
तर, पछिल्लो समयमा देउवाले भारतसँगको सम्बन्ध सुधारेको कांग्रेसभित्र चर्चा छ । संविधान बन्नुअघि देउवाले गरेको भारत भ्रमणलाई दक्षिणसँगको सम्बन्ध सुधारको उदाहरणका रुपमा लिने गरिएको छ ।
नेपालका प्रमुख राजनीतिक दलहरुको अधिवेशनमा भारतले पनि गहिरो गरी चासो दिने गरेको पाइन्छ । नेपालका राजनीतिक पार्टीभित्रै ‘माइक्रो म्यानेजमेन्ट’ गर्ने र आफूले चाहेको नेतालाई पार्टीको प्रमुख पदमा पुर्‍याउने खेलमा भारतीयहरुले रुची राख्ने गरेका छन् । र, यसैले गर्दा कांग्रेसभित्र ‘भारत फ्याक्टर’ले प्रवेश पाएको छ ।
भारतसँग पौडेलको ‘कनेक्सन’
शेरबहादुर देउवाले मात्रै होइन, संविधान बनेपछि रामचन्द्र पौडेलले पनि भारतको भ्रमण गरेका छन् । हाल कार्यवाहक सभापति रहेका पौडेललाई देउवा जसरी पश्चिमा निकट नेताको आरोप लाग्ने गरेको छैन । तर, उनको भारतसँगको पहुँच खासै देखिँदैन । कांग्रेस नेता शशांक कोइराला र शेखर कोइरालाको भारतसँग जति पहुँच छ, रामचन्द्र त्यति पनि पहुँच देखिँदैन ।
अर्कोतर्फ भारतले पौडेललाई पार्टी सभापति जित्ने नेताका रुपमा नबुझेको पनि हुन सक्छ, त्यसैले गर्दा उसले कांग्रेसभित्र माइक्रो म्यानेजमेन्ट गर्ने क्रममा पौडेललाई भन्दा देउवालाई नै रोज्नने दाबी कतिपय नेताहरुको छ ।
त्यसो त देउवासँग विमलेन्द्र निधिजस्ता नेताहरु पनि छन्, जसले भारतीय नेतासँगको पहुँचमा सहयोग गर्न सक्छन् । तर, पौडेलसँग मधेसी क्लष्टरको ठूला नेता छैनन्, जसले दिल्लीसम्म उनलाई जोड्ने पुलको भूमिका खेलिदिन सकुन् । सुशीलको पालासम्म संस्थापनमा रहेका अमरेशकुमार सिंह अब देउवा पक्षमा लाग्ने तयारीमा छन् । कांग्रेसमा मधेसको पल्ला विस्तारै देउवातिर ढल्कन थालेको छ ।
तथापि संस्थापन पक्षका नेता शशांक कोइरालाको पहुँच कांग्रेस आइसँग राम्रो मानिन्छ । त्यस्तै डा. शेखर कोइरालाको सम्बन्ध बीजेपीका नेताहरुसँग राम्रो छ । तर, दुई कोइरालाको यस्तो सम्बन्धले पौडेललाई महाधिवेशन कति मद्दत गर्ला, अहिल्यै भन्न सकिन्न । पौडेलको आफ्नै ‘कनेक्सन’ भने भारतसँग खासै बलियो नरहेको कांग्रेसजनको विश्लेषण छ ।
सिटौलाको संकेत
यो कुराको कुनै दसी प्रमाण छैन, तर कांग्रेसभित्र कृष्णप्रसाद सिटौलालाई दक्षिणको प्यारो सम्बन्ध भएको नेताका रुपमा हेर्ने गरिन्छ । र, नेपाली कांग्रेसभित्र अहिले के पनि जबरजस्त चर्चा गर्न थालिएको छ भने संस्थापन पक्षभित्र रामचन्द्रलाई चुनौती दिँदै सिटौला सभापतिमा उठ्न तयार हुनुले पौडेल दक्षिणबाट नरुचाइएका पात्र हुन सक्छन् । या सिटौलालाई अघि सारेर भारतले पौडेलको मत काट्ने र देउवालाई फाइदा पुर्‍याउने रणनीति अपनाएको हुन सक्छ ।
सिटौला कांग्रेस सभापतिमा उठ्ने निर्णयबाट पछाडि हटेनन् भने कांग्रेस महाधिवेशनमा दक्षिणको ‘गेम प्लान’ संस्थापन पक्षलाई फुटाउने र देउवालाई फाइदा पुर्‍याउने रणनीतिमा लागेको स्पष्ट हुने केही नेताहरुको दाबी छ ।
तर, केपी ओली प्रधानमन्त्री बन्ने बेलामा सिटौलाले सुशील कोइरालालाई प्रतिपर्धामा नउत्रिन र ओलीलाई सघाउन लविङ गरेका थिए । यो घटनाले सिटौलालाई भारत निकट भन्नेहरुमाथि प्रश्न उठाएको एकथरि नेताहरुको टिप्पणी छ ।
सुजाता नो, प्रकाशमान मतलव छैन
सूत्रहरुका अनुसार सुजाता कोइरालाले सभापतिमा उठ्ने बताइरहेकी छन्, तर उनी दिल्लीको विश्वासपात्र होइन । सुजाताले आफू निकटस्थहरुसँग भन्ने गरेकी छिन् कि उनलाई सभापति बन्न नदिन ठूलै शक्ति लागिपरेको छ । र त्यो ‘ठूलो शक्ति’ भनेको भारत नै हो ।
सुजाताले मधेस आन्दोलनप्रति लिएको दृष्टिकोणका कारण मधेसी मोर्चासँग उनको सम्बन्ध राम्रो छैन । र, मधेसी नेताहरुको ब्रिफिङका आधारमा भारतले उनलाई नरुचाएको कांग्रेसभित्र विश्लेषण गर्ने गरिएको छ ।
अर्कोतर्फ सुजाताले चीनसँग बनाएको राम्रो सम्बन्धका कारणले पनि भारतबाट उनी नरुचाइएको बताइन्छ । आगामी महाधिवेशनमा सभापतिको दाबी गरिरहेका प्रकाशमान सिंहको प्रभाव उपत्यकामा मात्रै छ, जसले गर्दा उनी खासै भारतको रोजाइ वा गणनामा नपरेका नेता हुन् ।
सुजाताको ‘भारत-कनेक्सन’बारे चर्चा गर्दा उनका पिता गिरिजालाई पनि पछिल्लो समयमा भारतले साथ दिएको थिएन । त्यसपछिका पार्टी सभापति सशील कोइरालालाई पनि भारतले राम्रो नजरले हेरेन । समग्रमा भारतले कोइराला परिवारप्रति खासै सदभाव राखेको देखिँदैन ।
अहिले भारतीय कांग्रेस कमजोर भएर बीजेपी सरकारमा आएपछि यसको घाटा नेपाली कांग्रेसको संस्थापन पक्षलाई लागेको छ । बीजेपी नेताहरु कांग्रेसभित्रको हिन्दुवादी धारलाई बढी मलजल गर्न चाहन्छन् । कांग्रेसमा हिन्दुवादी धारको नेतृत्व शेरबहादुर देउवा निकट खुमबहादुर खड्काले गर्दै आएका छन् ।
‘भारत फ्याक्टर’ले महाधिवेशनमा के असर पार्छ ?
कांग्रेसको महाधिवेशनमा भारतले भोट हाल्ने होइन, भोट नेपालकै महाधिवेशन प्रतिनिधिहरुले हाल्ने हुन् । त्यसैले झट्ट हेर्दा भारतले कुन नेतालाई रुचाउने वा नरुचाउने कुराले महाधिवेशनमा हारजीत निर्धारण हुँदैन भन्ने देखिन्छ ।
तर, यो कुरा मान्न स्वयं कांग्रेसका नेताहरु तयार छैनन् । र, कांग्रेसको महाधिवेशनमा ‘भारत फ्याक्टर’ महत्वपूर्ण हुन सक्ने उनीहरुको तर्क छ ।
हुन त कांग्रेसको ११ औं वा १२ औं महाधिवेशनमा पनि भारतले नरुचाएकै नेताले पार्टी सभापति जितेको तर्क गर्छन् कांग्रेस नेताहरु । अबको १३ औं महाधिवेशनमा पनि त्यसैगरी भारतले नरुचाएको व्यक्ति पार्टी सभापतिमा विजयी हुन सक्ने दाबी एकथरि नेताहरुको छ ।
आखिर भारतको समर्थन वा विरोधले कांग्रेसको महाधिवेशनमा के फरक पार्ला ? यसमा कतिपयको विश्लेषण के छ भने भारतको समर्थनले मधेसका कार्यकर्ताको भोट तलमाथि पार्न सक्छ । साथै दूतावासले भनेका ठाउँमा मतदान गर्ने व्यक्तिहरु पनि  कांग्रेसभित्र बाक्लै रहेको बताउने गरिएको छ ।
अर्कोतर्फ कांग्रेसभित्र देउवा र संस्थापनमा नखुलेका महाधिवेशन प्रतिनिधिहरु धेरै छन् । उनीहरु पैसामा बिक्न सक्छन् र जुन नेताले बढी पैसा पेल्न सक्छ, त्यतैतिर भोट खस्ने कांग्रेस नेताहरुको स्वीकारोक्ति छ । यो स्थितिमा छिमेकबाट आर्थिक चलखेल पनि हुन सक्ने अर्को खतरा केही नेताहरुले औंल्याएका छ ।
र, विशेष गरी मधेसको जनमतलाई यस्तो चलखेलले प्रभाव पार्न सक्ने कांग्रेसभित्रका दुबैथरिका नेताहरुको तर्क छ ।
भारत किन चाहन्छ माइक्रो म्यानेजमेन्ट ?
कांग्रेसको महाधिवेशनमा भारतीय चलखेलका केही कारणहरु छन् । एक त कांग्रेस नेताहरु आफ्नै भारतको समर्थन आफूमाथि रहेको देखाउने कसरतमा छन् । दोस्रो, नेपालका राजनीतिक पार्टीहरुभित्र पसेर चलखेल गर्ने र ‘बडे भाइ’ को दम्भ देखाउने भारतीयहरुको पुरानो अम्मल नै हो । र, तेस्रो आफूले चाहेको व्यक्तिलाई कांग्रेसको नेतामा जिताउँदा र नरुचाएको व्यक्तिलाई हराउँदा भोलि सरकार सञ्चालनका बेला भारतीय स्वार्थ पूरा गराउन उसलाई सजिलो हुन्छ ।
यिनै कारणहरुले कांग्रेसको आगामी महाधिवेशनमा ‘भारत फ्याक्टर’ ले महत्व पाउन थालेको हुन सक्छ ।

﻿रविन भट्टराई
२० पुस, ताप्लेजुङ । सुरक्षा संवेदनशिलता तथा आपराधिक क्रियाकलाप नियन्त्रण गर्ने मुख्य उद्देश्यका साथ ताप्लेजुङ सदरमुकाम फुङ्लिङमा सिसी क्यामेरा जडान गर्न सुरु गरिएको छ ।
बजारक्षेत्रमा हुने गरेको चोरीसहितका अन्य आपराधिक क्रियाकलापलाई नियन्त्रण गर्न सिसी क्यामेरा जडान सुरु गरिएको ताप्लेजुङका प्रहरी प्रमुख शान्तिराज कोईरालाले जानकारी दिए ।
जिल्ला प्रहरी कार्यालयको विषेश पहल तथा जिल्ला विकास समिति, ताप्लेजुङ नगरपालिका, बैंक तथा वित्तीय संस्था, निर्माण व्यवसायी संघ, होटल व्यसायी संघ, उद्योग वाणिज्य संघ र जिल्लाका सांसदहरुको आर्थिक सहयोगमा क्यामेरा जडान सुरु गरिएको कोइरालाको भनाई छ । प्रनाउ कोइरालाका अनुसार कुल १६ लाख रुपियाँको लगानीमा क्यामेरा जडान गरिने भएको हो ।
सदरमुकाम फुङ्लिङबजारको मुख्य स्थानहरु वीरेन्द्र चौक, तोक्मे, कोप्चे, पाथीभरा चौक, पूरानो बैंक लाइन, जिल्ला प्रशासन, प्रहरी कार्यालय परिसर लगायतका १३ ठाउँमा क्यामेरा राखिने भएको छ । तीन सय डिग्रीभित्र रेकर्ड गर्न सक्ने अत्याधुनिक क्यामेरा जडान गरिँदै छ । एउटा क्यामेरा ७८ हजार रुपियाँ मूल्य तिरी खरिद गरिएको प्रनाउ कोइरालाले बताए ।
कुल रकममध्ये चार लाख रुपियाँ जति मर्मत सम्भार तथा भई परिआउने कार्यका लागि नगरपालिका र उद्योग वाणिज्य संघको जिम्मेवारीमा सञ्चालन गर्नेगरी कोषमा राखिने पनि उनले बताए । जिल्ला सदरमुकामको भौगोलिक बनावट सुरक्षाका दृष्टिले संबेदनशील भएको र कुनै घटनापछि अभियुक्त वा अपराधी सजिलै फरार हुने सम्भावना बढिरहेकाले सिसि क्यामेरामार्फत यसको निगारानी गर्ने योजना प्रहरीले बनाएको हो ।
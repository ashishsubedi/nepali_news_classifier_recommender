
﻿
रविन भट्टराई 
११ चैत, ताप्लेजुङ  ।  ताप्लेजुङ नगरपालिका दुईमा हिजो भएको आगलागीमा दुई घर जल्दा पाँच लाख बराबरको क्षति भएको प्रारम्भक बिवरण सार्बजनिक गरिएको छ । सो क्षति घर बाहेक घर भित्र रहेका सर सामान र घरमा पालिएको चौपायको मात्र रहेको जिल्ला प्रहरी कार्यालय ताप्लेजुङले जनाएको छ ।
घरको मुल्याङ्कन आज गरी सम्पुर्ण क्षतिको विवरण प्रहरीले तयार पार्ने काम भईरहेको ताप्लेजुङका प्रमुख जिल्ला अधिकारी चक्रपाणी पाण्डेले बताए । पीडित चद्रकला मुखियाको अनुसार घरमा रहेको नगद २५ हजार, दुई तोला सुन, अन्न, भाडाकुडाँ, लत्ताकपडा, सँगुर, बाख्रा र कुखुरा समेत जलेर नष्टहुँदा सो मुल्य बराबरको क्षति भएको हो ।
बुधबार दिउँसो करिब १ बजे बारीमा झारपात डढाउनेक्रममा अनियन्त्रित भइ जंगलमा पुगेको आगो बस्तीमा पस्दा चन्ऽकला मुखियाको दुईओटा घर जलेर नस्ट भएको थियो ।
सो क्षेत्रको भिरमा लागेको आगो भने दमकल सहित सशस्त्र प्रहरी, स्थानियबासी लगायतको सकृयतामा हिजो साँझनै नियन्त्रणमा आएको प्रमुख जिल्ला अधिकारी पाण्डेले बताए । आगलागी पीडित परिवार अहिले छिमेकीको शरणमा बसेका छन् ।
यसैबीच पीडित परीवारलाई नेपाल रेडक्रस सोसाईटि ताप्लेजुङ शाखाले आज विहान केहि भाडाकुडा र पाल बितरण गरेको छ भने क्षतिको पूर्ण विवरण आएपछि सरकारको तर्फबाट दिईने राहत समेत प्रदान गरीने प्रमुख जिल्ला अधिकारी पाण्डेले बताए ।
आगलागीका कारण सल्लेरी बनमा लागेको आगोले सैयौ सँख्यामा सल्लाका रुखहरु जलेर नस्ट भएका छन् । जंगलको आगो समेत सशस्त्र प्रहरी र स्थानियबासीले राति अबेर नियन्त्रणमा लिए पनि जिल्ला बन कार्यालय भने आगलागिका विषयमा अझै बेखबर रहेको छ । जिल्ला बन कार्यालयलाई जंगलमा भएको आगलागिका विषयमा सोध्दा निजी वन भएकाले जानकारी नै नभएको जिल्ला बन कार्यालय ताप्लेजुङले जनाएको छ ।
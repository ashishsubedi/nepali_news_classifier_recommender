
﻿सन्तोष अधिकारी । गोरखा । गाउँमा साथीसँग गफगाफमा रमाइरहेको थिएँ । एक्कासी बम पड्केको जस्तो आवाज सुनियो । ड्याम्म बम पड्केको जसरी आवाज आएको १५ मिनेट पनि भएको थिएन, एक्कासी जमिन हल्लियो । बारपाक हल्लियो । पछि थाहा भयो आधा नेपालै हल्लिएछ ।
ढुङ्गा, माटोले बनेको दुईतले कच्ची घर गल्र्यामगुर्लुम्मै ढल्यो । आमा, श्रीमती र छोरालाई आफ्नै घरले पुर्यो । परान लग्यो । बहिनीलाई भने जीउँदै निकाल्न सफल भए ।

बारपाक–९ का सुनबहादुर घले हुन् उनी । ३३ वर्षका उनी आमा कान्छी, श्रीमती आशकुमारी र छोरा मनोज उमेरले छ महिनालाई आफ्नै आँँखा अगाडी पुरिएको देखेर छटपटिन सिवाय केहि गर्न सकेनन् ।
“जमिन हल्लिएको हल्लियै भयो”, गत वर्षको वैशाख १२ गतेको १२ बजेको त्यो क्षण स्मरण गर्दै उनले भने, “जमिन एक्कासी हल्लीयो घर ढल्यो सबै त्यैँ पुरिए । म किन बाँचे होला जस्तो लाग्छ । आँखै अगाडी आमा, बुढी र छोरो पुरिए । कति कोशिस गरेँ उनीहरूलाई जिउँदो निकाल्न सक्दै सकिन । बहिनी पनि आमा, बुढी र छोरी सँगै घरमा पुरिएकी थिई । उ चाहीँ अलि माथी परिछ र मैले खोतल्दै जाँदा ज्यूँदै निकाल्न सकेँ ।’
बुद्ध हिमालको आँगनमा रहेको बारपाक गाउँ सँधैँ मुस्कुराई रहेझैँ देखिन्थ्यो । भूकम्प यता त्यहाँ सन्नाटा छाएसरह भएको छ ।

“पट्यार लाग्छ, दिक्क लाग्छ”, सुनबहादुर सम्झन्छन्, “बहिनीलाई निकाल्न साँझ पाँच बजेसम्म लाग्यो होला । गाउँले सबै मरेर बाँचेका छन्, छटपटाएका छन मलाई सहयोग गर्न को आउने, सबैको पिडा उस्तै । म यता बहिनीलाई निकाल्न ढलेको घर पन्छाउँदै थिएँ । बेलुका पख गाउँलेहरु आए । गाउँलेहरुले आमा, बुढी र छोरा निकालेर आँगनको छेउमा राखे बहिनी बेहोस थिई । आमा, बुढी र छोरालाई गाड्न गाउँले खाडल खन्न लागेकोसमेत उसले थाहा पाइन ।’
 

उनी भन्छन्, “त्यस पछि केहि होस थिएन । अहिले मरेर बाँचेको एक वर्ष भयो त्रिपालको टहरोमा छु । घर बनाउन सरकारले बाटो खोलेकै छैन रे गाउँमा सबै त्यसै भन्छन । बनाउँ भत्काउन पर्ने होकी नबनाउँ बर्खा लागिसक्यो ।”
भूकम्पकै कारण ७२ जना बारपाकीले ज्यान गुमाए । सरकारले आवास अनुदान उपलव्ध नगराइदिएकोमा बारपाकबासी अति रुष्ट छन् ।
“भूकम्पपछि प्रधानमन्त्री आए, राष्ट्रपति आए, नेपाल सरकारका उच्च ओहोदाका व्यक्तित्व पनि आए, बारपाकीलाई भेला गराए, नयाँ बारपाक तत्कालै बन्ने, भूकम्पको पीडा केही बाँकी नरहने जसरी भाषण दिए । तर, भूकम्पको एकवर्षपछि पनि बारपाक जस्ताको तस्तै छ”, उनले दुःखेसो पोखे ।

“आधा घण्टा/पैँतालिस मिनेट बारपाकबासीलाई खुसी बनाउन नेताहरू आउँछन्”, बारपाकका जितबहादुर घलेले आक्रोस पोखे, “वर्षदिन वित्न लाग्यो हाम्रो दुःख पीडा दूर हुन सकेको छैन ।’
करिब १२ सय जति घरधुरी एकै ठाउँमा र दुई सय जति घरधुरी छरिएको बस्ती छ बारपाकको । भूकम्पको वर्षदिन बित्न लाग्दा पनि बारपाकले मुन्टो उठाउन सकेको छैन र बारबाकबासी सरकारको सहयोगको प्रतीक्षामा दिन बिताइरहेका छन् ।
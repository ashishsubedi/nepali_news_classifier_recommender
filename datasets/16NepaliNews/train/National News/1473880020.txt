
﻿
२९ भदौ, काठमाडौं । व्यवस्थापिका संसद अन्तर्गतको अर्थसमितिले आफैं उपचार गर्न सक्ने आर्थिक हैसियत नभएका पूर्वविशिष्ट पदाधिकारीको मात्रै खर्च व्यवहोर्ने व्यवस्था मिलाउन सरकारलाई निर्देशन दिएको छ ।
साथै सबै नेपालीको स्वास्थ्य विमा हुने गरी फास्ट ट्रयाक विधिबाट निर्देशिका बनाउन पनि समितिले निर्देशन दिएको छ ।
राजनीतिक दलका नेता तथा पहुँचवालाले स्वास्थ्य उपचारको नाममा राज्य कोषबाट रकम लिइरहेको तर, सर्बसाधारण नेपाली नागरिक भने उपचार नपाइ अकालमै मृत्युवरण गर्नुपर्ने स्थिति रहेका बेला संसदको अर्थ समितिले यसबारे चासो देखाएको छ ।
र, स्वास्थ्यमन्त्री गगन थापा लगायतलाई बोलाएर पूर्वपदाधिकारीलाई आर्थिक सहायता उपलब्ध गराउँदा अर्थ मन्त्रालयको सहमतिमा मन्त्रिपरिषदबाट निर्णय गर्नुपर्ने र त्यस्ता विशिष्ट पदाधिकारी आफैले उपचार गर्न नसक्ने प्रमाणित भएमात्रै राज्यले व्यहोर्ने अन्यथा नव्यहोर्ने व्यवस्था मिलाउन सरकारलाई निर्देशन दिएको छ ।
हाल मेडिकल बोर्डको सिफारिसमा सरकारले उपचार खर्च व्यहोर्ने र उपचारका लागि विदेश पठाउने गरिएको छ ।
कुनै पदाधिकारी आफ्नो उपचार आफै गर्नसक्ने आर्थिक हैसियतमा छ र स्वदेशमै उपचार सम्भव छ भने पनि मेडिकल बोर्डको सिफारिस त्यसविपरित भएको प्रमाणित भएमा त्यसको जिम्मा स्वयम् बोर्डले लिनुपर्ने गरी निर्देशिका बनाउन अर्थ समितिले निर्देशन दिएको छ ।
वीरमै उपचार गरौंः स्वास्थ्यमन्त्री
बैठकमा स्वास्थ्यमन्त्री गगन थापाले मन्त्रालयको ढोकासम्म आउनेहरुले स्वास्थ्य उपचारका लागि आर्थिक सहायता पाउने तर, अरुले नपाउने खालको हालको कार्यविधि संशोधनको आवश्यकता औंल्याए । उनले विशिष्टहरुलाई नेपालमै उपचारको व्यवस्था गर्नुपर्नेमा जोड दिए ।
वीर अस्पतालमा रहेको विशिष्ट व्यक्तिहरुको उपचार कक्ष प्रयोगविहीन भएकोमा उनले चिन्ता व्यक्त गरे । ‘वीर अस्पतालको भिभिआइपी कक्ष पञ्चायतकालमा राजपरिवारले प्रयोग गरेपछि हालसम्म पनि प्रयोगमा आएको छैन,’ मन्त्री थापाले भने, ‘त्यहाँका कर्मचारी, उपकरण सबै होल्डमा बसेका छन् । विशिष्टहरुलाई नेपालमै उपचारको व्यवस्था गरिन्छ । तर, उपचार गर्नुपर्‍यो ।’
उनले वीर अस्पतालको भिभिआइपी उपचारकक्षमा एमाले नेता माधवकुमार नेपालबाहेक कसैले उपचार नगरेको जानकारी पनि गराए ।
स्वास्थ्य मन्त्री थापाले निजी अस्पतालहरुले सम्बन्धन लिँदा १० प्रतिशत बेड, र औषधि उपचार निशुल्क गर्नुपर्ने व्यवस्था भए पनि कार्यान्वयन नभएको भन्दै अब अनुगमन सुरु गर्ने बताए ।
स्वास्थ्य मन्त्रालयमा पनि अनियमितता हुने गरेको स्वीकार गरेका मन्त्री थापाले अञ्चल अस्पतालका कर्मचारीहरुले यहाँ उपचार हुँदैन भन्दै विरामीहरुलाई निजी अस्पतालमा पठाउने र कमिसन लिने गरेको पाइएको जानकारी दिए । अन्चल अस्पतालको गोप्य अनुगमनमा लागि गएका आफ्ना सहयोगीहरुबाट यस्तो रिपोर्ट आफूकहाँ आएको उनले बताए ।
‘म आफै अनुगमनमा जाँदा पूर्व तयारी गर्छन् भनेर सहयोगी पठाएको थिएँ,’ मन्त्री थापाले भने, ‘अस्पताल सरसफाइलका लागि २४ जना कर्मचारी राखिएको छ तर, काम भएको छैन । तिनै कर्मचारीहरुले त्यहाँ उपचार हुँदैन भनेर निजीमा पठाउने गरेको पाइयो ।’

﻿राजविराज, १० माघ । हालै गरिएको संविधान संशोधन मधेश विरोध रहेको भन्दै मधेशी मोर्चा सप्तरीले संशोधित अंश जलाएका छन् ।
स्थानीय सहीद दशन चौकमा आइतवार मोर्चाका नेताहरुले संयुक्त रुपमा संशोधित अंश जलाएका हुन् । उनीहरुले संशोधित संविधान समेत मधेशीको हितमा नरहेको भन्दै कडा विरोध जनाएका छन् ।
सहीद दशन चौकमा मोर्चाका संयोजक कपिलदेव यादवको अध्यक्षतामा आयोजित विरोधसभाका वक्ताहरुले संशोधित संविधानमा समेत शब्दजाल रचेर मधेशी जनतालाई भ्रममा पार्ने काम भएको भन्दै औचित्यहिन नौटंकीको पछि नलाग्न आमजनतासँग आग्रह गरेका छन् । नेपाली कांग्रेस, एमाले र एमाओवादी अझैं मधेशी जनतालाई अधिकार दिने पक्षमा नरहेको बताउँदै बक्ताहरुले आन्दोलनलाई थप सशक्त बनाउनुपर्नेमा जोड दिए ।
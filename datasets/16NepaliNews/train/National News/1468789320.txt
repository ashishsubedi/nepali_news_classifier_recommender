
﻿
२ साउन, काठमाडौं । द्वन्द्वकालीन घटनाबारे सत्य निरुपण तथा मेलमिलाप आयोगमा द्वन्द्वकालीन मुद्दा दर्ता गर्ने म्याद आइतबारदेखि सकिएको छ । हालसम्म ५४ हजारभन्दा बढी उजुरीहरु दर्ता भएका छन् ।
दस वर्षे सशस्त्र युद्धमा राज्य र विद्रोही पक्षबाट पीडित भएकाहरुलाई न्याय हुने गरी सरकारलाई आवश्यक निर्णय सिफारिस गर्ने उद्देश्यले सत्य निरुपण तथा मेलमिलाप आयोग र वेपत्ता छानविन आयोग गठन भएका छन् ।
पीडितहरुले केन्द्रीय कार्यालयमा वा स्थानीय शान्ति समितिमार्फत् उजुरी दिनसक्ने व्यवस्था गरिएको थियो । जिल्लाहरुमा गठित स्थानीय शान्ति समितिको म्याद असार मसान्तबाट सकिएपछि उजुरीका फाइलहरु जिल्ला प्रशासन कार्यालयको जिम्मा लगाइएको छ ।
प्रवक्ताको नोट अफ डिसेन्ट
जिल्ला प्रशासन कार्यालय वा प्रमुख जिल्ला अधिकारी सरकारकै एक प्रतिनिधि भएकाले पीडितहरुले दिने उजुरीहरुको प्रमाण नष्ट हुने, गोपनीयता भंग हुने र उजुरीकर्ता असुरक्षित हुने खतरा छ । आयोगको गत असार ३० गतेको बैठकले शान्ति समितिमा संकलित उजुरी र दर्ता फाइलहरु जिल्ला प्रशासन कार्यालयमा रहने गरी निर्णय गरेको छ ।
सत्य निरुपण तथा मेलमिलाप आयोगमा यस निर्णय गर्दा सदस्यहरुबीच मत बाझिएको थियो ।  आयोगकी प्रवक्ता माधवी भट्टले उक्त निर्णयमा असहमति जनाउँदै ‘नोट अफ डिसेन्ट’ नै लेखेकी छन् ।
‘मैले मुख्य गरी गोपनियता, प्रमाण लोप हुनसक्ने खतरा र पीडित असुरक्षित हुने खतराबारे तीन बुँदामा केन्दि्रत भएर नोट अफ डिसेन्ट लेखेकी छु,’ भट्टले अनलाइनखबरसँग भनिन् ।
भट्टले फरक मत राख्दा आयोग अध्यक्ष सुर्यकिरण गुरुङले तर्क जायज भए पनि ढिला भएको जवाफ दिए ।
पूर्वमन्त्रीबाट पनि उजुरी दर्ता
गत वर्ष माघ २७ गतेको मन्त्रिपरिषद बैठकले सत्य निरुपण तथा मेलमिलाप आयोग गठन गर्ने निर्णय गरेको थियो । गत वैशाख पाँच गतेबाट आयोगले उजुरी लिन सुरु गरेको थियो । आयोगमा उजुरी दिने म्याद साउन दुई गतेसम्म मात्र थियो ।
आइतबार अन्तिम दिन पूर्व सामान्य प्रशासन मन्त्री रेखा शर्मा र उनका श्रीमान कृष्णध्वज खड्काले सत्य निरुपण तथा मेलमिलाप आयोगमा उजुरी दर्ता गराएका छन् । उनीहरु पार्टी केन्द्रीय कार्यालयका सचिव प्रल्हाद बुढाथोकीलाई लिएर उजुरी दर्ता गराउन सत्य निरुपण तथा मेलमिलाप आयोगको केन्द्रीय कार्यालय बबरमहलमा पुगेका थिए ।
सामान्य प्रशासन मन्त्री : जसले सेनाबाट नर्कजस्तो यातना भोगिन् खड्काले तत्कालीन सरकार प्रमुख, सुरक्षा निकायका प्रमुख र सुरक्षा परिषदका अधिकारीहरुविरुद्ध किटानी उजुरी दिएको बताए । शर्मा र खड्कालाई ०५८ सालमा पक्राउ गरी सैनिक हिरासतमा चरम यातना दिएर राखिएको थियो । त्यसअघि पनि उनीहरु पटक-पटक पक्राउ पर्दै छुट्दै गरेका थिए ।
आइतबार अन्तिम दिन सेना, सशस्त्र र जनपथ प्रहरीका द्वन्द्व पीडितहरुको छाता संगठनले पनि सत्य निरुपण तथा मेलमिलाप आयोगमा उजुरी दर्ता गराएको छ ।
सत्य निरुपण आयोगकी प्रवक्ता भट्टले अनुसन्धानको गाइडलाइन बनिसकेको भन्दै केहि दिनमै अनुसन्धानमाथि छानबिन गरिने जानकारी दिइन् । दुई वर्षे कार्यावधि पाएको आयोगले साढे एक वर्ष गुजारीसकेको छ ।
यस्तै वेपत्ता छानविन आयोगमा अहिलेसम्म २ हजार ७७५ उजुरी परेका छन् । शान्ति समितिको म्याद सकिएसँगै जिल्लामा उजुरी लिन बन्द भएको छ ।  तर, केन्द्रमा भने आउँदो २६ गतेसम्म उजुरी लिइने आयोगका अधिकृत परमानन्द घिमिरेले जानकारी दिए । आयोगले वैशाख २ गतेबाट उजुरी लिन सुरू गरेको थियो ।
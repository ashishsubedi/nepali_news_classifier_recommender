
﻿बलराम पाण्डे
काठमाडौं, फागुन ११
कांग्रेसको १३ औं महाधिवेशनमा संस्थापन पक्षबाट सभापतिको एउटै उमेदवार बनाउन कोइराला परिवारले आन्तरिक गृहकार्य गरेको र त्यसका लागि पारिवारले त्याग समेत गर्ने बताइएको छ ।
अहिलेको संस्थापन पक्षको हातमा पार्टीको नेतृत्व कायम नरहे कोइराला परिवारका सदस्यको पनि अस्तित्व समाप्त हुने निष्कर्ष निकाल्दै यसपटकका लागि आफुहरु ‘मियो’ बन्न पनि तयार रहनुपर्ने निष्कर्ष कोइराला परिवारले निकालेको हो ।
कोइराला परिवारका कुनैपनि सदस्य पदाधिकारीमा (अर्थात सभापति, उपसभापति, महामन्त्री आदी) नरहँदा संस्थापन पक्षबाट एउटै उमेदवार बन्ने अवस्था भएका त्यसका लागि त्याग गर्नुपर्ने निष्कर्षमा समेत पुगेकाे पारिवारिक स्रोतले जनाएको छ ।
कांग्रेस स्थापनाकाल, अर्थात २००३ सालदेखि नै कोइराला परिवार पार्टीको नेतृत्वमा रहँदै आएको छ । बीपी कोइराला, मातृका प्रसाद कोइराला, गिरिजा प्रसाद कोइराला, सुशील कोइरालाले कांग्रेसको नेतृत्व सम्हालिसकेका छन् ।
“वास्तवमा भन्ने हो भने सुशील कोइरालाको निधनपछि पार्टी अस्तव्यस्त बनेको छ,” डा. शेखर  कोइरालाले बाह्रखरीसँग समाचारको पुष्टि गर्दै भने, “पार्टी जोगाउन पनि कोइराला परिवार यसपटक ‘मियो’ बन्न तयार हुनुपर्छ । हामी केन्द्रीय सदस्य मात्रै बस्दा पार्टी र देशको लागि फाईदा हुन्छ भने त्यसका लागि पनि तयार हुनुपर्छ ।”
कांग्रेसमा डा. शेखर कोइराला, डा. शशांक कोइराला र सुजाता कोइराला पार्टीको नेतृत्व लिने तयारीमा जुटेकाछन् ।
सुजाताले पार्टी सभापतिमा दावी गरेकी छन् भने शशांकलाई सभापतिका सम्भावित उम्मेदवारहरु शेरबहादुर देउवा, रामचन्द्र पौडेल, कृष्ण प्रसाद सिटौलाले महामन्त्रीका लागि प्रस्ताव गरेका छन् । डा. शेखर कोइरालाले पनि आफूलाई महामन्त्रीको उमेदवारको रुपमा तयार गरेका छन्, तर उनले औपचारिक घोषणा गरेका छैनन् ।
संस्थापन पक्षबाट प्रकाश मान सिंह, सुजाता कोइराला तथा कृष्ण सिटौलाले सभापतिको उम्मेदवारी दिने तयारी गरिरहेका छन् । तर अर्कोतिर संस्थापनमा सहमति हुने अवस्थामा रामचन्द्र पौडेललाई सबैले समर्थन गर्ने वातावरण पनि बन्दै गएको श्रोतले बताएको छ ।
कांग्रेस पार्टीलाई बचाउन जरुरी भएको भन्दै डा. शेखर कोइरालाले भने, “कांग्रेस बलियो भएको बेला देश बलियो हुँदो रहेछ,कांग्रेस कमजोर भएको बेला देश पनि कमजोर हुँदो रहेछ भन्ने पुष्टि भईसकेको छ ।”
उनका अनुसार महाधिवेशनमा सभापतिका लागि सकेसम्म दुईजना मात्रै उमेदवार बनाउन दुई भाई र एक बहिनी कोइरालाका बीच गृहकार्य भईरहेको छ ।
“अहिले पार्टीको ‘ओभरअल’ परिस्थिति हेरेर हामी एकठाउँमा उभिने निष्कर्षमा पुगेका छौं,” शेखरले भने, “फेरि पनि हामी छलफलमा बसेर १३ औं महाधिवेशनमा कसरी जाने भन्ने निर्णयमा पुग्छौं ।”
यसअघि सुजाता कोइरालाले पनि पार्टी जोगाउन आफु अडान छाड्न तयार रहेको बताईसकेकी छन् ।
“जति नै आलोचना गरेपनि अहिलेसम्म हेर्दा कोइराला परिवार निर्णायक अवस्थामा रहनु राम्रो पक्ष हो,” उनले भने,“त्यो साख जोगाईरहनुपर्छ ।”
सहयोग गर्न देउवा र सिटौलालाई पौडेलको आग्रह 
यसैबीच नेपाली कांग्रेसका कार्यबाहक सभापति रामचन्द्र पौडेलले आफ्नो विगतको कामकारवाहीलाई हेरेर एकपटक सहयोग गर्न सभापतिका आकांक्षीद्धय शेरबहादुर देउवा र कृष्णप्रसाद सिटौलासँग आग्रह गरेका छन् ।
मंगलबार दुवै नेताहरुसँग भेटवार्ता गरी सहयोगका लागि आग्रह गरेको पौडेलका स्वकिय सचिव चिरञ्जिवी अधिकारीले जानकारी दिए ।
“अहिले तपाईले मलाई सहयोग गर्नुस्,” पौडेलले देउवालाई आग्रह गर्दै भनेका थिए, “तपाई यसपटक नेता भएर बस्नोस् ।”
स्रोतका अनुसार देउवाले पनि यसपटक आफुलाई सहयोग गर्न पौडेलसँगै आग्रह गरेका थिए ।
“म धेरै अघि बढिसकेँ, अहिले तपाईले मलाई सहयोग गर्नुस्,” सिटौलासँग पनि पौडेलले आग्रह गरेका थिए । तर सिटौलाले पौडेललाई देशभरमा संस्थापन पक्षमा आफ्नो राम्रो पकड रहेको र देउवा पक्षकाले पनि आफूलाई मत दिने भन्दै सहयोग गर्न पौडेलसँग आग्रह गरेका थिए ।
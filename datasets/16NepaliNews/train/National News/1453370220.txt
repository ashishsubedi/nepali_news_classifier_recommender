
﻿७ माघ, गुल्मी । गुल्मीमा साउन यता ६२ जना महिला तथा बालबालिका हराएका छन् ।  यसमध्ये १८ जना मात्र फेला परेको जिल्ला प्रहरी कार्यालयको महिला तथा बालबालिका सेलले जनाएको छ ।
साउनदेखि अहिलेसम्म ५० जना महिला हराएको निवेदन जिल्ला प्रहरी कार्यालयमा दर्ता भएको छ । यस्तै ८ बालक र ४ बालिका गरी १२ जना बालबालिका हराएका छन् । हराउने ५० मध्ये १५ महिला सम्पर्कमा आएका छन् ।
यस्तै तीन बालक र एक बालिका फेला परेका छन् । पछिल्लो समय जिल्लाबाट हराउने बालबालिकाको सङख्या बढ्न थालेको छ ।
अभिभावकै बेवास्ताका कारण बालबालिका हराउने गरेको सहायक प्रहरी निरीक्षक सत्यनारायण यादवले बताए । प्रहरीले माघ १ गते बाबा अलपत्र परेका दुई बालकलाई अभिभावकको जिम्मा लगाइएको छ ।
हराएका अधिकांश महिला परपुरुषसँग विबाह गरेको अवस्थामा भेटिने गरेको महिला तथा बालबालिका सेलकी तारा घर्तिमगरले बताइन् ।
‘लामो समयसम्म हराएपछि प्रहरीमा निवेदन आउँछ’ घर्तिमगरले भनिन्-‘तर धेरै महिला अर्कैसँग विबाह गरेर हिँड्ने गरेको पाइन्छ ।’
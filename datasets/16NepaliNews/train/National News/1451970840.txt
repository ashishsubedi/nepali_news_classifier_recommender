
﻿नविन अर्याल
२१ पुस, काठमाडौं । विश्वकै दोस्रो ठूलो होटल संजाल ‘हिल्टन होटल’ले काठमाण्डौंमा पाँचतारे होटल संचालन गर्ने भएको छ । नेपालको अग्रणी ब्यबसायिक घराना ‘शंकर समूह’ले हिल्टनलाई काठमाण्डौ ल्याउन लागेको हो । उद्योग र ब्यापारमा जमिरहेको शंकर समूह हिल्टनसँगै पर्यटन व्यवसायमा प्रवेश गर्ने भएको छ ।
हिल्टन समूहको इन्ट्री लेभल फाइभ स्टार श्रेणीको ब्राण्ड ‘डबल ट्री बाई हिल्टन’ को नामबाट काठमाण्डौको नक्साल भगवती मन्दिर नजिकै यो होटल संचालन हुनेछ ।
ब्यबस्थापन सम्झौताको मोडलमा हिल्टनसँग साझेदारी हुन लागेको शंकर समूहका प्रबन्ध निर्देशक शाहिल अग्रवालले जानकारी दिए । ‘सम्पूर्ण लगानी हाम्रो हुनेछ, ब्यबस्थापन र ब्राण्ड हिल्टनको हुनेछ’ अग्रवालले भने ।
पाँच रोपानी क्षेत्रफलमा फैलिने हिल्टन होटल दुई तला बेसमेन्ट सहित १५ तलाको हुनेछ । होटलमा १२८ कोठा हुनेछन् । १२० वटा गाडी र २ सय वटा मोटरसाइकल पार्किङ गर्न सकिने छ ।
डबल ट्री हिल्टनलाई ‘लिजर एण्ड बिजनेश’ होटलका रुपमा विकाश गरिने अग्रवालले जानकारी दिए । नेपालमा मिश्रति खालका पर्यटक आउने हुँदा सबै ग्राहकलाई लक्षित गरी होटल सञ्चालन गर्ने अग्रवालले बताए । यो होटलले सञ्चालनमा नआउँदै सिंगापुरमा ‘बेष्ट लेजर होटल साउथ इष्ट रिजन’ अवार्ड पाइसकेको उनले जानकारी दिए । हिल्टन होटलमा करिव ४ अर्ब रुपैयाँ लगानी गर्ने योजना रहेको उनले बताए ।
कुनै समय हिल्टन विश्वको सबैभन्दा ठूलो होटल ब्रान्ड मानिन्थ्यो । अहिले म्यारियट र स्टारउड आपसमा विलय भएपछि हिल्टन दोस्रो ठूलो होटल चेन बनेको छ । हिल्टनले विश्वभर ४ हजार २ सय होटलहरु सञ्चालन गरिरहेको छ । जुन होटलमा ६ लाख ९० हजार रुमहरु रहेका छन् ।
भूकम्प र नाकाबन्दीका कारण ढिलाई
६ महिना अगाडी नै होटलको घोषणा गरेर काम थाल्ने योजनामा थियो शंकर समूह । तर, बैशाख १२ गतेको भूकम्पपछि भवनको डिजाइनलाई पुनः संसोधन गर्न थालियो । सवै काम सकिएर घोषणाको तयारी गर्नै लाग्दा सुरु भएको नाकाबन्दीका कारण होटल निर्माण कार्य सुरु हुन नसकेको अग्रवालले जानकारी दिए ।
‘होटलको डिजाइन तयार भइसकेको छ, भवन निर्माणका लागि सबै निकायबाट स्वीकृति पाइसकेका छौं’ अग्रवालले भने- ‘अहिले हामी साइटमा काम सुरु गरेका छैनौं, तर व्याकग्राउन्डमा भने काम भइरहेको छ ।’
भूकम्प आएपछि होटललाई बलियो बनाउन जापानी परामर्शदाता र प्रविधिअनुसार पुनः डिजाइन गरिएको उनले जानकारी दिए । बन्द खुल्ने वित्तिकै निर्माण कार्य सुरु गर्ने अग्रवालले बताए ।
भूकम्प गएपछि एकाएक पर्यटन क्षेत्र सुस्ताएको देखेर समूहले तत्काल होटल नखोल्ने मनस्थिती बनाएको थियो । तर, पर्यटनमा प्रशस्त सम्भवना भएको निष्र्कषमा पुगेको समूहले तराई आन्दोलन र नाकाबन्दी खुलेपछि होटल बनाउने निर्णयमा पुगेको अग्रवालले सुनाए ।
पर्यटनमा देखिएको सम्भावना
नेपालमा पर्यटन उद्योगमा धेरै सम्भवना भएको हुँदा पर्यटन क्षेत्रमा प्रवेश गरेको बताउँछन् अग्रवाल । ‘नेपाल कोर स्ट्रेन्थ बन्न सक्ने पर्यटन र उर्जामा मात्र हो, अघिल्लो वर्ष करिव-करिव १० लाख पर्यटक आएका थिए’ उनले भने- ‘भोली तीनवटा अन्तर्राष्ट्रि  विमानस्थल बन्नासाथ पर्यटकको संख्या २० लाख नाघिहाल्छ ।’
काठमाडौंमा पाँचतारे होटल कम भएको हुँदा पनि यस क्षेत्रमा लागेको अग्रवालको भनाई छ । त्यसमाथि बिजनेश विविधिकरण गरिरहेको बेलामा पर्यटन क्षेत्र उत्कृष्ट गन्तव्य ठहर गरेको उनले बताए ।
पछिल्लो समयमा काठमाण्डौमा ठूला अन्तराष्ट्रिय चेन होटलहरु भित्रिने क्रम बढेको छ । भूकम्प र नाकाबन्दीका कारण लगानीकर्ता पर्ख र हेरको अबस्थामा रहे पनि त्यसअघि नै शेराटन, मेरियट, दुसित थानी, स्टारउड एलफ्ट लगायतका ब्राण्डले नेपालमा संजाल विस्तार गर्ने घोषणा गरी काम थालिसकेका छन् ।
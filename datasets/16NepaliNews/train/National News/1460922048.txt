
﻿महोत्तरी, ५ बैशाख । सिँचाइ मन्त्री उमेशकुमार यादवले रातु नदीमा सञ्चालित क्रसरलाई नियन्त्रण गर्न महोत्तरीका सिडियो विरेन्द्र यादवलाई निर्देशन दिएका छन् ।
आइतवार तटबन्ध अनुगमनको क्रममा किसाननगरस्थित रातु नदीमा पुगेका मन्त्री यादवले सिडियो यादवलाई फोन गरी नदीभरी क्रसर सञ्चालनमा छन् यसलाई तत्कालै नियन्त्रणमा लिन निर्देशन दिएका हुन् । सिँचाईका कर्मचारीसहित अनुगमनका क्रममा नदीमा पुगेका बेला मन्त्री यादवले एकै ठाउँमा तीनवटा क्रसर सञ्चालनमा आएको देखेर उनी छक्क परेका थिए ।
एकातिर नदी नियन्त्रणका लागि सरकारले करौडो लगानी लगाउँछन् भने अर्कोतिर त्यही क्रसर उद्योग सञ्चालन गरी तटबन्ध बिगारेको भन्दै उनले तटबन्धबाट नै सिडियो यादवलाई फोन गरी तत्कालै कारवाही प्रकृया आगाडी बढाउन निर्देशन दिएका हुन् । मन्त्रीले निर्देशन दिएपछि सिडियो यादवले यसअघि नै क्रसर उद्योगका मेसिनहरु उठाएर ल्याएको तर घरेलु उद्योगले पत्र पठाई अनुमति लिएर उद्योग सञ्चालन गरेको भन्दै मेसिन छाड्न लगाई उद्योग सञ्चालनमा ल्याएको कुरा मन्त्री समक्ष राखेका थिए ।
घरेलु उद्योगले क्रसर उद्योगका मेसिन लगेपछि अख्तियारमा उजुरी गरेको कुरा मन्त्री समक्ष राख्दै सिडियो यादवले यो क्रसर उद्योग जिल्ला स्तरबाट बन्द गराउन नसकिने केन्द्रबाट नै केही गर्न मन्त्री यादवलाई आग्रह गरेको मन्त्रीका प्रेस सल्लाहकार सुरेशकुमार यादवले जानकारी गराए ।
तटबन्धमा उपस्थित स्थानीयहरु पनि अख्तियारले साना साना कर्मचारीलाई समातेर तर्साउने गरेको यस्ता तस्करहरुलाई अख्तियारले कहिले नियन्त्रणमा लिने भनि मन्त्री यादवसँग प्रश्न गरेका थिए । किसाननगरका रामबाबु ठाकुरले यो जिल्लाका सिडियोहरुले केही गर्न सक्दैन अब मन्त्रीस्तरबाट नै यसको समाधान खोज्न आग्रह गर्दै ढुगां, गिटी र बालुवाको तस्करका कारण नदी अनियन्त्रित भई हजारौ जनता विस्थापित हुने गरेको र जमिन पनि कटान भई क्षति भएकाले यसको नियन्त्रयामा लाग्न आग्रह गरेका थिए ।
मन्त्री यादवले आफू पनि काठमाडौ फर्केपछि सम्बन्धित पक्षसँग कुरा गर्ने जनता समक्ष प्रतिवद्धता जनाए ।
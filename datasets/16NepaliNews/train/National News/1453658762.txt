
﻿बिराटनगर, १० माघ । संविधान संशोधन पछि पहिलो प्रतिक्रिया दिंदै सदभावना पार्टीका अध्यक्ष राजेन्द्र महतोले सीमाङ्कनको माग पुरा भए बिना कुनै हालतमा आन्दोलन नरोकिने स्पष्ट पारेका छन् ।
बिराटनगरमा आइतवार पत्रकारहरूसँग कुरा गर्दै उनले यस्तो कुरा बताएका हुन् । तीन दलले पहिले संविधान बनाउँदा गरेको र संविधान संशोधनमा बेईमानी गरेको अध्यक्ष महतोले बताए । हाल भएको संविधान संशोधनबारे प्रतिक्रिया दिंदै महतोले भने ‘शब्दको जालमा मधेश आन्दोलनलाई फँसाउने षड्यंत्र गरिएको छ ।
सीमाङ्कन मधेशी जनताको प्रमुख मांग रहेको बताउंँदै त्यो पूरा नभएसम्म कुनै पनि हालतमा आन्दोलन नरोकिने भन्दै ‘सीमांकनको लागि हाम्रो दबाब अझैं पुगेन, काठमाण्डौमाथि दबाब बनाउन मधेशमा आन्दोलनरत सबै पक्षलाई मिलाएर महागठबन्धन बनाउने प्रयास शुरू गरेका छौं ।’ महतोले सीमांकनलाई सहमतिको बटम लाईन बताउंदै मधेशमा दुई प्रदेशको लागि चांडै नै महागठबन्धन बनाई आन्दोलन नयाँ ढंगले अगाडि बढाउने बताए ।
आन्दोलनको स्वरूप परिवर्तन र नाकाबन्दी खोल्ने सवालमा महतोले मोर्चाको सोमबार बस्ने बैठकले तय गर्ने उनले जानकारी दिए । संयुक्त लोकतान्त्रिक मधेशी मोर्चाको बैठक काठमाण्डौमा हुने र उक्त बैठकले आन्दोलनको स्वरूप र आन्दोलनको आगामी कार्यक्रमहरू तय गरिने महतोले जानकारी गराए । उनले भने ‘हाम्रो पार्टीको तर्फबाट आन्दोलनरत सबै पक्षलाई मिलाएर महागठबन्धन बनाई अघि बढ्ने प्रस्ताव ल्याउने छौं ।’
मोरङ्गको रङ्गेलीमा भएको हिंसक झडपमा ज्यान गुमाएका आन्दोलनकारीको परिवारलाई भेट्न बिराटनगर पुगेका सदभावना अध्यक्ष महतोले शनिवार रङ्गेली, डायनियां र बरडङ्गा गई मृतक परिवारलाई भेटेघाट गरेका छन् । यसअघि उनले वि.पि. कोइराला स्वास्थ्य विज्ञान प्रतिष्ठान धरान पुगेर उपचार गराई रहेका घाईतेहरूलाई समेत भेटेका थिए ।
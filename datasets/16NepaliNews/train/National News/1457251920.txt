
﻿अवरोध रोक्न सुरक्षाकर्मी परिचालनटेकराज थामी/नयाँ पत्रिकाकाठमाडौं, २३ फागुन
उपत्यकाभित्रका विभिन्न क्षेत्रमा अहिले सुरक्षाकर्मीको बाक्लो उपस्थिति देखिन थालेको छ । संकटकालीन अवस्थाको झल्को दिनेगरी सडकमा देखिएका ती सुरक्षाकर्मीको परिचालन भने सडक सुरक्षाका लागि गरिएको छ । उपत्यकाभित्रका सडक विस्तारका क्रममा स्थानीयले अवरोध गर्न थालेपछि प्रशासनले बल प्रयोगका लागि सुरक्षाकर्मी परिचालन गरेको हो ।
सडक विस्तार कार्यलाई कुनै हालतमा रोक्न नदिने सरकारको नीति कार्यान्वयन गर्न स्थानीय प्रशासनले यो कदम चाल्न बाध्य भएको हो । जिल्ला प्रशासन कार्यालय काठमाडौंको आदेशबमोजिम राजधानीका विभिन्न सडक क्षेत्रमा सुरक्षाकर्मी तयारी अवस्थामा छन् । सडक विस्तारमा अवरोध गरे ती सुरक्षाकर्मीले बल प्रयोग गरेर अवरोधकारीलाई हटाउनेछन् ।
सुरक्षाकर्मीले सडकको सुरक्षा गर्ने
काठमाडौंका प्रमुख जिल्ला अधिकारी हरिकृष्ण सुवेदीका अनुसार सडक विस्तारका क्रममा हुन सक्ने अवरोध हटाउन सुरक्षाकर्मी परिचालन गरिएको हो । उनले भने, ‘काठमाडौंका निर्माणाधीन सडक सुरक्षाका लागि सुरक्षाकर्मी परिचालन गरिएका छन् । सुरक्षाकर्मीले निर्माणाधीन सडकलाई सुरक्षा घेरामा राख्नेछन् । सुरक्षाकर्मीले सडक विस्तारका क्रममा हुन अवरोध हटाउनेछ ।’
सुरक्षाकर्मी परिचालन गर्न अख्तियारको निर्देशन
प्रजिअ सुवेदीका अनुसार अख्तियार दुरुपयोग अनुसन्धान आयोगले सडक विस्तारका क्रममा हुने स्थानीयको अवरोध हटाउन सुरक्षाकर्मी परिचालन गर्न सिफारिस गरेको छ भने सरकारले निर्देशन दिएको छ । ‘सडक विस्तार नरोक्ने सरकारको नीति छ । अख्तियारसँग पनि पटक–पटक छलफल भयो । विस्तारका क्रममा अवरोध भए बल प्रयोग गर्न निर्देशन नै भएको छ । यही मुताबिक सुरक्षाकर्मी परिचालन भएको छ,’ उनले भने ।
स्थानीयको अवरोधदेखि अदालतमा मुद्दासम्म
काठमाडौंभित्र अहिले त्रिपुरेश्वर–कलंकी–नागढुंगा (१३.४ किमि) सडक विस्तार हुँदै छ । ३१ महिनाभित्र सक्ने लक्ष्यका साथ विस्तारित सडक खण्डमा स्थानीयबाट अवरोध हुने क्रम सुरु भइसकेको छ । विशेषगरी कालमाटी तथा कलंकी आसपासका क्षेत्रमा स्थानीयले अवरोध गरेका छन् । विस्तारित सडक रोक्का गर्न अदालतमा मुद्दासमेत परेको छ ।
निर्माणाधीन चाबहिल–जोरपाटी–साँखु सडकखण्डको काम पनि स्थानीयको अवरोधपछि रोकिएको छ । विशेषगरी चाबहिलदेखि बागमती पुलसम्मका स्थानीयले सडक अवरोध गरिरहेका छन् । सडक विस्तार कार्य रोक्न स्थानीयले सर्वोच्च अदालतमा मुद्दा नै हालेका छन् । डेढ अर्ब रुपैयाँ लागत रहेको सडकको कुल लम्बाइ १२ किमि छ । साढे दुई वर्षभित्र सक्ने लक्ष्यका साथ सडक निर्माण कार्य भइरहेको छ ।
काठमाडौं उपत्यका सडक विस्तार आयोजनाका उपसचिव नवराज सापकोटाले सडक विस्तारका क्रममा स्थानीयको अवरोध भएको बताए । उनले भने, ‘अहिले त्रिपुरेश्वर–कलंकी–नागढुंगा र चाबहिल–जोरपाटी–साँखु सडक विस्तारका काम हुँदै छ । दुवै स्थानमा स्थानीयको अवरोध छ । अदालतमा मुद्दा परेका छन् । स्थिति सहज हुनेमा आयोजना आशावादी छ ।’
सम्झाउनेदेखि बल प्रयोग गर्ने अधिकार
परिचालित सुरक्षाकर्मीले परिस्थिति विश्लेषण गरी बल प्रयोग गर्न सक्नेछन् । सडक विस्तारका क्रममा अवरोध भए पहिलो चरणमा प्रहरीले सम्झाउनेछ । सम्झाउँदा पनि स्थिति काबुमा नआए लाठी प्रहार गर्न सक्नेछ । त्यसबाट पनि नभए थप बल प्रयोग गर्न सक्ने गरी अधिकार दिएर परिचालन गरिएको छ ।
सडकमा खटिए सुरक्षाकर्मी
राजधानीमा सडक विस्तारको अभियान रोक्न विभिन्न स्थानमा स्थानीय अवरोधमा उत्रिए सडक विस्तारमा स्थानीयले अवरोध गरेपछि काठमाडौं जिल्ला प्रशासन कार्यालयद्वारा सुरक्षाकर्मी परिचालन अवरोध गर्नेलाई सुरुमा सम्झाउने, नमाने लाठीचार्ज र त्यत्तिले पनि स्थिति काबुमा नआए थप बल प्रयोगको अधिकार
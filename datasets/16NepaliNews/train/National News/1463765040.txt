
﻿काठमाडौं । नेपाली कांग्रेस बाहुबल र डनवादमा फसेको भन्दै ओखलढुंगाका आधा दर्जन नेता कार्यकर्ताले पार्टी परित्यागको घोषणा गरेका छन् ।
कांग्रेस आफ्नो सिद्धान्त र मूल्यमान्यताबाट पूर्ण रुपमा च्यूत भइ बाहुबल र डनबादमा फसेको उनीहरूले आरोप लगाएका छन् ।
पार्टी त्याग गर्नेमा ओखलढुंगाका पूर्व जिल्ला विकास समितिका सभापति, पार्टी सभापति एवम आदिबासी जनजाति विकास समितिका केन्द्रीय उपाध्यक्ष महेशकुमार कोर्मोचा, ओखलढुंगा कांग्रेसका पूर्व उपसभपाति लक्ष्मिप्रसाद बास्कोटा, तरुण दलका पूर्व अध्यक्ष भक्तबहादुर कटवाल, क्रियाशील सदस्यहरु प्रभुराम श्रेष्ठ र दिपबहादुर भुजेल रहेका छन् । उनीहरूले शुक्रवार रिपोर्टर्स क्लब नेपालमा संयुक्त पत्रकार सम्मेलन गरेर पार्टी परित्यागको घोषणा गरेका हुन् ।
पत्रकार सम्मेलनमा कोर्मोचाले सैद्धान्तिक विचलनको कारण पार्टी दिशाहीन बनेकोले यसले देश र जनता प्रतिको दायित्व पूरा गर्न नसक्ने ठोकूवा गरे । उनले आफ्नो ६ दशक लामो सहयात्रालाई तोडेको स्पष्ट पार्दै आजैको मितिबाट पार्टीको सबै पद र साधारण सदस्य समेत त्याग गरेको जानकारी दिए ।
त्यस्तै बास्कोटाले कांग्रेस पैसा र बाहुबलको कब्जामा गएकोले निष्ठावान कार्यकर्ता अपमानित भएर रहनु पर्ने अवस्था आएको भन्दै कांग्रेसबाट देशलाई थप लुटिनबाट बचाउन पनि आफूहरुले साधारण सदस्य समेत नरहेन गरी पार्टी परित्याग गरेको प्रष्ट्याए ।
उनले कांग्रेसबाट रामप्रसाद राई, नारदमणि थुलुङ, कृष्णप्रसाद भट्टराई, गणेशमान सिंह, शैलजा आचार्य र चक्रप्रसाद बास्तोला अपमानित हुनु परेको अवस्थामा कुनै पनि सच्चा कार्यकर्ता अब पार्टीमा रहन नसक्ने ठोकुवा गरे । उनले आफूहरुसँगै सयौँ कार्यकर्ताहरु समेत पार्टीबाट अलग हुने स्थितिमा रहेको दावी गरे ।
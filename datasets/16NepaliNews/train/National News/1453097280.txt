
﻿
४ माघ, काठमाडौं । नेकपा एमालेका नेता प्रदीप ज्ञवालीले नाकाबन्दी र मधेस आन्दोलन समाधान उन्मुख रहेको भन्दै सरकारको १०० दिन उपलब्धीमूलक भएको टिप्पणी गरेका छन् । प्रधानमन्त्री केपी शर्मा ओलीले यसबीचमा सरकार ‘आउट अफ ट्र्याक’ गएर काम गर्छ भन्ने सन्देश समेत दिन खोजेको उनको निष्कर्ष छ ।
‘सरकार गठन हुँदा मधेस आन्दोलन सुरु भएको दुई महिना र भारतको नाकाबन्दी २० दिन पुगिसकेको थियो,’ ज्ञवालीले अनलाइनखबरसित भने, ‘संविधान जारी गर्ने दलहरु सत्तापक्ष र प्रतिपक्षमा विभाजित भएका थिए । त्यसैले यो सरकार देशलाई सामान्य अवस्थामा फर्काउने दिशामा नै केन्द्रित हुनुपर्‍यो ।’
संविधान संशोधन विधेयक परित भएपछि भारतीय नाकाबन्दी खुल्ने विश्वास ज्ञवालीले व्यक्त गरे । मधेसका आन्दोलनरत दलहरुसँगको वार्ता पनि निर्णायक चरणमा रहेको दावी गर्दै उनले भने, ‘आफ्नो काँधमा रहेको चुनौतीको भारी बोक्न सरकार सफल भयो ।’
भूकम्पपछिको पुनर्निर्माणमा पनि पनि सरकारले उल्लेख्य प्रगति गरेको उनले दाबी गरे । ओली सरकार बनेपछि पुनर्निर्माण विधेयक पास भएर प्राधिकरण गठन भएको पुनर्निर्माण महाअभियान सुरु गरिएको ज्ञवालीले बताए ।
प्रधानमन्त्री ओलीका अभिव्यक्तिहरुको आलोचना र खिसिट्यूरी भइरहेको सन्दर्भमा उनले थपे, ‘प्रधानमन्त्रीले असामान्य परिस्थितिमा बनेको सरकारले आउट अफ ट्राक गएर काम गर्छ भन्ने सन्देश दिन खोज्नु भएको छ । तर, व्यवहारमा अझै नदेखिएकाले मानिसहरु विश्वस्त हुन सकिरहेका छैनन् ।’
यद्यपि सरकारबारे आएका केही प्रतिक्रियालाई भने गम्भीर रुपमा लिएको सचिव ज्ञवालीले बताए । उनले भने, ‘सरकारको आकार भद्दा भो भन्ने टिप्पणी आएको छ । यसमा सरकारको आफ्नो तर्क होला । तर छरितो सरकार होस् भन्ने अपेक्षा पुरा भएको देखिएन ।’
कतिपय छिटो गर्नु पर्ने कामहरु पनि सरकारले नगरेको भनेर जनगुनासो आएको उनले सुनाए । ‘१०० दिनले सरकार कुन दिशामा जाँदैछ भन्ने संकेत मात्र गर्छ,’ सचिव ज्ञवालीले भने, ‘मुलुकको समस्या समाधान गर्ने र राष्ट्रिय स्वाधिनतालाई जोगाइराख्ने दिशामा सरकार अघि बढेको छ ।’
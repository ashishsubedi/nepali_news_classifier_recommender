
﻿काठमाडौं ।
संघीय गठबन्धनले अघि सारेका सर्त मान्न सरकार तयार नभएपछि सरकार–संघीय गठबन्धनबीचको वार्ता तत्काल नहुने भएको छ ।
सरकारका प्रवक्ता सूचना तथा सञ्चारमन्त्री शेरधन राइले सर्तसहितको वार्तामा बस्न सरकार तयार नरहेको स्पष्ट पारे ।
निशर्त वार्ता हुनुपर्ने बताउँदै उनले संसारमा कहीं कतै शर्त मानेर वार्ता नभएको बताए ।
मन्त्री राईले भने,“उहाँहरुका के समस्या छन् वार्तामा टेबलमा आउनुहोस् त्यहीँ बसेर छलफल गरौं ।” वार्ताबारे सरकार संवेदनशील भएको जनाउँदै उनले भने, “सरकार संवेदनशील भएकै कारण आन्दोलनकारीलाई पटक–पटक वार्ताको लागी बोलाएका छौं । उहाँहरुको हरेक मागबारे छलफल गर्न सरकार तयार छ तर पूर्वसर्त पूरा गरेर भने वार्ता हुँदैन ।”
तर उनले मोर्चाले अघि सारेको मागमध्ये एउटा माग भने सम्बोधन गर्न सकिने जनाए । उनका अनुसार सरकारले वार्ताका लागि संघीय गठबन्धनलाई पत्र पठाउन तयार छ ।
तर आन्दोलनरत संघीय गठबन्धनमा आवद्ध संयुक्त लोकतान्त्रिक मधेसी मोर्चाको एक घटक सद्भावना पार्टीका अध्यक्ष राजेन्द्र महतोले सरकार नै वार्ताको वातावरण बनाउन तयार नरहेको बताए ।
उनले त्यो काम पनि सरकारबाट नभएको गुनासो गरे ।
“सरकारले सबै माग पहिले नै पूरा गरोस् भन्ने होइन,” महतोले बाह्रखरीसँग कुरा गर्दै भने,“तर वार्ताको वातावरण बनाउन सातबुँदे सर्त पूरा गर्नुपर्छ । सरकार कहिल्यै इमान्दार देखिएन । यो वेइमानी सरकार हो ।”
संयुक्त लोकतान्त्रिक मधेसी मोर्चाले गिरिजा प्रसाद कोइराला नेतृत्वको सरकारका पालामा भएका २२ बुँदे र ८ बुँदे सहमति कार्यान्वयन गर्नुपर्ने, मधेस आन्दोलनमा निधन भएकाहरुलाई तत्काल शहिद घोषणा गर्नुपर्ने, आन्दोलनमा घाइते भएकाहरुको निशुल्क उपचार गराउनुपर्ने लगायतका सातबुँदे सर्त अघि सारेको थियो ।
त्यसैगरी संघीय गठबन्धनको एक घटक राष्ट्रिय समाजवादी पार्टीका प्रवक्ता केशव झाले भने पुर्वसर्त पूरा नभए वार्तामा नबस्ने बताएका छन् । वार्ताको वातावरण तयार गर्न पनि सरकारले आफ्ना पूर्वसर्तहरु पूरा गर्नुपर्ने उनको तर्क छ । झाले भने, “आन्दोलनका क्रममा मारिएकाहरुलाई शहिद घोषणा, आन्दोलनमा भएको प्रहरी दमनबारे उच्चस्तरीय छानबिन आयोग गठन, घाइतेको उपचार, कार्यकर्तामाथि लगाइएको झुठा मुद्धा फिर्ता नभएसम्म हामि वार्तामा बस्दैनौं ।” उनले सरकार पूर्वसर्त मान्न तयार हुँदैन भने असार मसान्तपछि गठबन्धनले अझ सशक्त आन्दोलन गर्ने चेतावनी दिए ।
सरकारले ३० गते मोर्चालाई पठाएको पत्रको जवाफ विहीबार मधेसी मोर्चाले फ्याक्समार्फत सरकारलाई पठाएको थियो । पत्रमार्फत मोर्चाले वार्ताको लागि वातावरण बनाउन भन्दै ७ ओटा पूर्वसर्त अघि सारेको थियो ।

﻿
२४ पुस, काठमाडौं । नेपाल भ्रमणमा रहेका संयुक्त राष्ट्रसंघका महासचिव वान कि मुनका विशेष दूत जेफ्रे फेल्टम्यानले मधेसी मोर्चाका शीर्ष नेताहरुसँग भेटवार्ता गरेका छन् ।
द्वारिका होटलमा मोर्चाका अध्यक्षहरुलाई भेटेर राष्ट्रसंघका राजनीतिक मामिलाका प्रमुख समेत रहेका फेल्टम्यानले आन्दोलनबारे चासो राखेका छन् । उनले सीमा क्षेत्रको गरेको धर्नाका कारण इन्धन, औषधी र अन्य उपभोग्य वस्तुको अभावमा मानवीय संकट उत्पन्न भएको बताए ।
जवाफमा मधेसी मोर्चाका नेताहरुले सीमा क्षेत्रमा धर्ना आफूहरुको वाध्यता भएको बताएका छन् । सरकारले जिल्ला सदरमुकामहरुमा निषेधाज्ञा जारी गर्ने र कर्फु लगाउने काम गरेकोले विरोध प्रदर्शनका लागि आफूहरु वाध्य भएर सीमा क्षेत्रमा गएको बताएको मतलोपा अध्यक्ष महन्थ ठाकुरले जानकारी दिए ।
राष्ट्रसंघका विशेष प्रतिनिधि फेल्टम्यानले मोर्चाका नेताहरुसँग आन्दोलनका अबका कार्यक्रमबारे पनि चासो राखेका छन् । संसद्मा विधाराधिन रहेको संविधान संशोधन विधेयक र त्यसमा परेको संशोधनले सीमा क्षेत्रको विरोध फिर्ता हुन्छ कि हुँदैन भनेर प्रश्न गरे ।
जवाफमा मोर्चाका नेताहरुले विधेयकउपर धेरै संशोधन प्रस्ताव दर्ता भएकाले आफूहरु संविधान कुन रुपमा संशोधन हुन्छ भनेर पर्खिरहेको बताए ।
नेपालको पछिल्लो अवस्थाबारे बुझ्न महासचिव वानले फेल्टम्यानलाई विशेष दूतका रुपमा नेपाल पठाएका हुन् । उनले राष्ट्रपति, प्धानमन्त्री लगयतसँग पनि भेटवार्ता गरेका छन् ।

﻿टेकराज थामी/नयाँ पत्रिका काठमाडौं, २२ वैशाख 
विवादका कारण स्थगित हुँदै आएको पुरानो बसपार्कस्थित ‘काठमाडौं भ्युटावर’ निर्माण सुरु भएको छ । निर्माण कम्पनी जलेश्वर स्वच्छन्द बिकोईले बसपार्कमा २१ तले भ्युटावर बनाउँदै छ । कम्पनीले बुधबारबाट लागू हुने गरी पुरानो बसपार्कलाई खुलामञ्चमा सार्नेछ । यसका लागि कम्पनीले काठमाडौं महानगरपालिकासँग सम्झौता गरिसकेको छ । 

खुलामञ्च अब नयाा टर्मिनल स्टेसन
यसका लागि कम्पनीले खुलामञ्चमा पार्क निर्माण गरिसकेको छ । उपत्यकाभित्र तथा बाहिर सञ्चालन हुने बस अब सोही स्थानबाट सञ्चालन हुनेछ । खुलामञ्च अब उपत्यकाभित्र तथा बाहिर सञ्चालन हुने बसका लागि नयाँ टर्मिनल स्टेसन बन्नेछ । काठमाडौं महानगरपालिकाका कार्यकारी अधिकृत रुद्रसिंह तामाङले खुलामञ्च उपत्यकाभित्र तथा बाहिर सञ्चालन हुने बसका लागि नयाँ टर्मिनल प्वाइन्ट बनेको बताए । ‘पुरानो बसपार्कस्थित खाली ठाउँमा २१ तले टावर बन्नेछ । यसैका लागि बसपार्क सारिएको हो । बसपार्क सार्ने काम जलेश्वर स्वच्छन्द बिकोईले गरेको हो,’ उनले भने, ‘बसपार्क सारिएलगत्तै भ्युटावर निर्माणको काम सुरु भएको छ । खुलामञ्च भने उपत्यकाभित्र तथा बाहिर सञ्चालन हुने बसका लागि नयाँ टर्मिनल स्टेसन बनेको छ ।’
भ्युटावर निर्माण अवधिभर खुलामञ्चमै बसपार्क
निर्माण अवधिभर यातायातका साधन खुलामञ्चबाटै आवतजावत गर्नेछन् । तीन अर्ब ५० करोडको लागतमा निर्माण गरिने १२ तले काठमाडौं स्तम्भको निर्माणकार्य १८ महिनामा सक्ने लक्ष्य छ । टावरले ओगट्नेमध्ये २० प्रतिशत स्थान पार्किङका लागि छुटयाइने बताइएको छ ।
टावरको लागत सात अर्ब
महानगरपालिकाले ‘पब्लिक–प्राइभेट पार्टनरसिप’ प्रणालीअन्तर्गत कम्पनीलाई गत माघमा भ्युटावर निर्माण अनुमति दिएको थियो । सम्झौता गर्दा भ्युटावर निर्माणको कुल लागत बजेट चार अर्ब रुपैयाँ अनुमान गरिएको थियो । अहिले बढेर सात अर्ब पुर्‍याइएको छ । पछिल्लो दिनमा ‘भ्यालुएसन’ बढेपछि निर्माण लागत रकम पनि बढेको हो । निर्माणको सम्पूर्ण खर्च कम्पनीले र्न व्यहोर्नेछ ।
३० वर्षपछि भ्युटावर महानगरको स्वामित्वमा
कम्पनीले ३० वर्षसम्म भ्युटावर भोगचलन गर्न पाउनेछ । त्यसपछि भ्युटावरको सम्पूर्ण स्वामित्व स्वत: महानगरपालिकाको नाममा आउनेछ ।
प्रारम्भिक प्रस्तावना तयार गरिएको चार वर्षपछि योजनाले साकार रूप लिएको हो । कम्पनीले बसपार्कमा टावर बनाउने प्रस्तावना ०६८ मै तयार गरेको थियो । ठेक्का सम्झौता प्रक्रियामा भ्रष्टाचार भएको आशंकापछि प्रस्तावना रोकिँदै आएको थियो । यही सन्दर्भमा परेको उजुरीमाथि अख्तियार दुरुपयोग अनुसन्धान आयोगले सफाइ दिइसकेको छ ।
भ्युटावरमा सिनेमा हलदेखि पाँचतारे होटेलसम्म
नयाँ बसपार्कको २३ रोपनी ५ आना जग्गामा भ्युटावर निर्माण गरिनेछ । प्रारम्भिक प्रस्तावनाअनुसार कम्पनीले २१ तलाको भ्युटावर निर्माण गर्नेछ । त्यसमध्ये दुई तला भूमिगत हुनेछ । टावरको भूमिगत तलामा व्यवस्थित पार्किङ व्यवस्था हुनेछ । त्यसभन्दा माथि बसपार्क हुनेछ । मोटरसाइकल पार्किङ पनि सोही भागमा रहनेछ । महानगरपालिकाका अनुसार निर्माण हुने पार्किङ क्षेत्रले रत्नपार्क र न्युरोड आसपास पार्किङ हुने सम्पूर्ण सवारीसाधनलाई धान्नेछ । टावरको माथिल्लो तलामा बैंक, सपिङ कम्प्लेक्स, सो–रुम, सिनेमा हल, डिस्को, रेस्टुरेन्ट, जिम हल, स्विमिङ पुलदेखि फाइभ स्टार होटेलसमेत निर्माण गरिनेछ । दक्षिण एसियाकै नमुना बनाइने टावरभित्रका सम्पूर्ण सुविधा चौबिसै घन्टा खुला हुनेछन् ।

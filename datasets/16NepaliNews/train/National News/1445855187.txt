
﻿नेपालमा नयाँ संविधान जारी भएपछि भारतले नाकाबन्दी गर्दा जनजीवन अस्तब्यस्त बन्न पुगेको छ । दशैंको मुखमा भारतले गरिरहेको यो नाकाबन्दी नयाँ सरकार बनेपछि केही खुकुलो हुने संकेत देखिएपनि त्यस्तो सम्भावना टर्दै गएको छ ।नेपालमा संविधान बन्नु अघि देखि नै भारतीय मिडियामा नेपालले चीनमा षडयन्त्र गरिरहेको भन्दै विभिन्न प्रचारवाजी चलिरहेको थियो । संविधान बनेपछि र भारतीय नाकाबन्दीपछि त यस्ता अफवाहले झनै ब्यापकता पाएका छन् ।

नेपालको संविधान बनाउन चीनको ठूलो लगानी रहेको र त्यसकै कारण भारतलाई पाखा लगाइएको दावी गरिएको एक सनसनीपूर्ण  रिपोर्ट सार्वजनिक भएको १५ दिन पनि नवित्दै भारतको अर्को मिडियाले नेपालमा चीनले ठूलो षडयन्त्र गरेर भारतमाथि घेराबन्दी गर्न खोजेको दावी गरेको छ ।

* भारतीय मिडिया भन्छ- ओलीमाथि भरोसा छ

न्यूज नेशनले प्रकाशित गरेको यो रिपोर्टमा चीनले भारतलाई चारैतीरबाट घेर्दै गरेको र पाकिस्तान, म्यानमार पछि अव नेपालमा समेत पसेको भनिएको छ ।चीनले नेपाल प्रवेशका लागि भित्री सुरुङ खनिरहेको दावी गरिएको यो रिपोर्टमा छिट्टै चिनियाँ सेना नेपालमा तैनाथ हुने दावी समेत गरिएको छ ।
यो रिपोर्ट भन्छ चीनले नेपालसँग रेल जोड्ने मात्र तयारी गरेको छैन नेपालमा स्पेसल इकोनोमिक जोन  समेत बनाउँदैछ ।

 पोखरामा अन्तराष्ट्रिय विमानस्थल बनाउन सघाउन इच्छुक देखिएको चीनले काभ्रेको पाँचखालमा विशेष आर्थिक क्षेत्र  बनाउन लागेको समेत यो रिपोर्टमा उल्लेख छ ।

* ओलीलाई चीनको समर्थन, भारतलाई खतरा 

नेपालमा मधेशी आन्दोलनमा भारतको हात छ भनेर अफवाह फैलाइएको र त्यसका लागि विभिन्न शक्तिले काम गरेको दावी गरिएको यो रिपोर्टमा चीनले भारत र नेपालको सम्बन्ध विगार्न षडयन्त्र गरिरहेको भनिएको छ । चीनले नेपालमा गलत अवधारणा बनाउन लागिरहेको भन्दै भारतीय नाकाबन्दीको कारण देखाएर चीन नेपालसँगका नाका खोल्न तिव्रताका साथ लाग्नु त्यसकै संकेत भएको भनिएको छ।

* माओवादीमाथि आरोप

भारतीय मिडिया रिपोर्टले नेपालमा भारत विरोधी भावना फैलाउन नेपालका माओवादीले मुख्य भूमिका खेलेको दावी गरेका छन् । माओवादीले चीनको आड लिएर गरिरहेको र अफवाह फैलाइरहेको रिपोर्टको आरोप छ ।

अन्तिम समयमा आएर स्थगित भएपनि प्रचण्डको चीन भ्रमणको निम्तो पनि त्यसकै पाटो भएको भारतीय मिडियाको भनाइ छ । नेपालका माओवादीले पहिले देखि नै भारतविरोधी भएको र चीनसँग मिलेर सिल्करोड परियोजनालाई प्रोत्साहित गरिरहेको  दावी छ ।

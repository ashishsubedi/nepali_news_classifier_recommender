
﻿७ चैत्र, रुकुम । रुकुममा तीन महिनाका लागी विद्युत सेवा बन्द गरिएको छ । जिल्लाको स्यार्पू दह साना जलविद्युत आयोजनाको पुनर्निर्माणका लागी काम सुरु भएपछि जिल्लाका आठ गाविस तीन महिनाको लागी अन्धकार भएका हुन् ।
२०४४ सालमा निर्माण भएको जलविद्युत आयोजना जापानी सहयोगी नियोग जाईकाले आयोजनाको पुननिर्माणको काम सुरु गरेपछि बिद्युत सेवा बन्द भएको रुकुमेली विद्युत उर्जा विकास उपभोक्ता समितिका कार्यालय प्रमुख राम वहादुर केसीले जानकारी दिए ।
विगत १ वर्षदेखी पुनर्निर्माणको काम सुरु गरेको जाईकाले यस अघि आयोजनाको ड्याम निर्माणको काम सकिएपछि अब नहर मर्मत र मेसिन फेर्ने काम सुरु भएका कारण बिद्युत सेवा बन्द भएको केसीले बताए । जेठको दोस्रो सातासम्म नहरको काम र मेसीन फेर्ने काम सकिने भएकाले त्यस पछि मात्र विद्युत सेवा संचालनमा आउने छ ।
विद्युत सेवा बन्द हुँदा सदरमुकाम मुसिकोट सहित जिल्लाका बाँफिकोट, स्यालापाखा, पिपल, झुला, मग्मा र छिवाङ गाविसका ४ हजार बढी उपभोक्ताहरु मारमा परेका छन् । पुनर्निर्माण पछि आयोजनाको क्षमता अनुसार विद्युत उत्पादन हुने बताईएको छ ।
२५० किलोवाटको क्षमता रहेको उक्त आयोजनाबाट हाल २०० किलोवाट मात्र विद्युत उत्पादन हुदैं आएको प्रमुख केसीले बताए । मेसिन पुरानो हुनु, नहर जीर्ण वन्दा पानी चुहावट हुनु लगाएतका कारणले क्षमता अनुसार विद्युत उत्पादन हुन सकेको थिएन ।
तीन महिनासम्म विद्युत सेवा बन्द भएपछि जिल्लामा सञ्चालन हुने उद्योग धन्दा, कलकारखाना, सबै ठप्प हुने भएका छन् । यसका साथै जिल्लाबाट प्रकाशनमा रहेको पत्रिकाहरु समेत बन्द हुने भएका छन् ।
-लोकेन्द्र खनालबाट
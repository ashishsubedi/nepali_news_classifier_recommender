
﻿तीन दलले वार्ताका लागि पुन: आह्वान गरेकामा असन्तुष्ट दुवै मधेसी मोर्चाले कडा प्रतिक्रिया दिएका छन् । वार्ताका लागि कुनै प्रस्ताव नराखी ठूला दलले संविधानको पूर्वसन्ध्यामा प्रचारबाजीमात्रै गरेको संयुक्त लोकतान्त्रिक मधेसी मोर्चा र संघीय लोकतान्त्रिक मोर्चाको टिप्पणी छ । न विगतका सम्झौता कार्यान्वयन गर्ने प्रतिबद्धता छ, न हाम्रा चारबुदे मागको सुनुवाई छ, वार्ता भनेको बिहेको निम्तो पठाएजस्तो हो र ?  समाजवादी फोरम अध्यक्ष उपेन्द्र यादवले प्रश्न गरे,  हामी वार्ताको ढोका खुला राखेर आन्दोलनमा हिड्यौं । 

तमलोपा उपाध्यक्ष हृदयेश त्रिपाठीले तीन दलको वार्ता प्रस्ताव  कर्मकान्डी  भएको टिप्पणी गरे ।  ठोस प्रस्ताव केही छैन, वार्ता वार्ता भन्दै कराएर मात्रै हुन्छ ?  उनले प्रश्न गरे । तीन दलको सम्बोधनमा तराई मधेस शब्दसमेत उल्लेख नभएको भन्दै मधेसी दलहरुले असंवेदनशीलताको पराकाष्ठा भनेका छन् ।संविधानमा हस्ताक्षर गर्न संविधान आइतबार चार बजेसम्म समय दिए पनि असन्तुष्ट फोरम लोकतान्त्रिक संविधानसभा नजाने बताएको छ ।

शनिबार सानेपास्थित पार्टी कार्यालयमा बसेको केन्द्रीय समिति बैठकले संविधानमा हस्ताक्षर हुने कुनै सम्भावना नरहेको बताएको हो । बैठकपछि कुरा गर्दै महासचिव रामजनम चौधरीले अब वार्ताका लागि समय खेर नफाली आन्दोलनको तयारी गर्ने निर्णय भएको बताए । तीन दलले वार्ताका लागि पुन: आह्वान गरे पनि अहिलेकै अवस्थामा वार्ताको कुनै सम्भावना नरहेको उक्त दलको निर्णय छ ।  विदेशीहरुका सामु आफू वार्ता पक्षधर रहेको सन्देश दिन उहाहरुले फेरि आह्वान गर्नुभएको होला,  चौधरीले भने ।

सद्भावना महासचिव मनिषकुमार सुमनले मधेसका मारिएका आन्दोलनकारीलाई सहिद घोषणा, क्षतिपूर्ति केही नदिई वार्ता हुन नसक्ने बताएका छन् । दुवै मधेसी मोर्चाले संविधानमा हस्ताक्षर गर्ने कुनै सम्भावना नरहेको स्पष्ट पारेका छन् । सद्भावनाले यसअघि नै संविधानसभा परित्याग गरिसकेको छ ।

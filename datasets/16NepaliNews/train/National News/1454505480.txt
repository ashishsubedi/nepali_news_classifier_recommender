
﻿
२० माघ, काठमाडौं । सरकारले ६६ औं प्रजातन्त्र दिवस तीन दिनसम्म देशव्यापी रुपमा मनाउने भएको छ ।
६६ औं दिवस मूल समारोह समितिको बुधबार गृह मन्त्रालयमा बसेको बैठकले फागुन ६ गतेदेखि ८ गतेसम्म प्रजातन्त्र दिवस मनाउने निर्णय गरेको हो ।
बैठकमा प्रधानमन्त्री केपी शर्मा ओलीले प्रजातन्त्र दिवसको औपचारिक समारोहमा पुरानो परम्पराको अन्त्य गरि व्यापक जनसहभागितामा ध्यान दिन आग्रह गरेका छन् ।
प्रधानमन्त्री ओलीले औपचारिक समारोहमा आसन ग्रहणको कार्यक्रम नराख्न गृह मन्त्रालयलाई निर्देशन दिएका छन् । कार्यक्रममा उपस्थित भएर आ आफ्नो स्थानमा बसिसकेका व्यक्तिलाई उभ्याउन जरुरी नहुने भन्दै राष्ट्रपति आउनासाथ कार्यक्रम अगाडि बढाउने गरी तालिका बनाउन निर्देशन दिए ।
प्रजातन्त्र दिवसको अवसरमा दिवसका लागि सरसफाइ, पूजापाठ, पुष्पवृष्टि, मार्चपास, सांस्कृतिक झलक प्रदर्शन, दिपावली लगायतका कार्यक्रम तय गरिएका छन् ।
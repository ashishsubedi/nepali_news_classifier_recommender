
﻿राजविराज, ६ फागुन । सिंचाई मन्त्री उमेश कुमार यादवले स्थानीयस्तरमा उपलब्ध श्रोत साधनको सही सदुपयोग हुन नसकेका कारण मधेशका अधिकांश खेतीयोग्य जग्गा बाँझो रहने गरेको गरेको बताएका छन् ।
सप्तरीको सप्तकोशी नगरपालिका स्थित गङ्गाजलीलाई विहीबार पूर्ण सिंचित क्षेत्र घोषणा गर्दै यस्तो कुरा बताएका हुन् । सप्तरीसहित मधेशका जिल्लाहरुमा सिंचाईको अभाव खेतीयोग्य जग्गा बाँझो रहने गरेकोले सरकारले सिंचाई क्षेत्रमा नयाँ कार्यक्रम सञ्चालन गरेको जानकारी दिँदै मन्त्री यादवले भने ‘स्थानीय स्तरमा रहेका नदी, तलाव आदिका पानी त्यसै खेर गइरहेकोले त्यसबाट लाभ लिने खालका कार्यक्रमलाई प्राथमिकताकासाथ अगाडि बढाएका छौं ।’
तराई र पहाडलाई लक्षित गरी सिंचाई तथा नदी नियन्त्रणका क्षेत्रमा विशेष कार्यक्रम सञ्चालनको गरेको जानकारी दिँदै सिंचाईतर्फ मधेशका ११ जिल्लामा हरेक वर्ष १० अरवका दरले निरन्तर ५ वर्षको वजेट तथा पहाडका जिल्लामा प्रतिजिल्ला ५ अर्वका दरले निरन्तर ५ वर्षसम्म बजेट  उपलब्ध गराईने बताए । पहिलो चरणमा प्रत्येक निर्वाचन क्षेत्रमा पूर्ण सिंचित क्षेत्र घोषणा कार्यक्रम सप्तरीको ६ ओटै क्षेत्रमा राखिएको जानकारी दिँदै उनले भने ‘स्थानीय स्तरमा उपलब्ध पानीका श्रोतहरुलाई समुचित व्यवस्थापन गरी किसानको खेतसम्म सहज रुपमा पानी पु्र्याउने सरकारको लक्ष्य छ, सोही अनुसार द्रुत गतिमा काम अगाडि बढाईएको छ ।’
नदि नियन्त्रणतर्फ तराईका जिल्लामा ५० करोड र पहाडका जिल्लामा बस्ती संरक्षणका लागि १० करोड रुपैयाँ सिंचाई मन्त्रालयले अर्थमन्त्रालयलाई माग समेत गरिसकेको मन्त्री यादवले जानकारी दिए । खेतीयोग्य जमिनलाई बाँझो राख्ने नदिने नीति अनुरुप सिंचाईका कार्यक्रमलाई प्रोत्साहन गर्न टार्गेटकै रुपमा सिंचाई युक्त गाउँ–टोल, सिंचाई युक्त गाविस र सिंचाई युक्त जिल्ला घोषणाको कार्यक्रमलाई समेत आफुले अगाडि वढाएको मन्त्री यादवले बताए ।
गङ्गाजलीलाई पूर्ण सिंचित क्षेत्र घोषणा गर्न आयोजित समारोहमा सिंचाई मन्त्रालयका सचिव अनुप कुमार उपाध्याय, जल उत्पन्न प्रकोप व्यवस्थापन विभागका महानिर्देशक निरञ्जन देव पाण्डे, उपसचिवहरु, मधेशका जिल्लाका सिंचाई र जल उत्पन्नका कार्यालय प्रमुखहरुको सहभागिता रहेको छ । उक्त टोलीले सप्तकोशी नगरपालिका स्थित चन्द्रनहरको अवस्थाबारे जानकारी लिएका छन् ।
मन्त्री यादवले शुक्रवार जिल्लाको महदेवा, फर्सैठ, सिम्राहा–सिङ्गियोनको बेल्हा, फकिराको जगाई टोल, शम्भुनाथ नगरपालिकाको वडा नम्वर–३ र रामनगरको बैरियाहीमा पूर्ण सिंचित क्षेत्र घोषणा गर्ने कार्यक्रम रहेको छ । सिंचाई मन्त्री यादव राजविराज स्थित कोशी पम्प सिंचाई व्यवस्थापन कार्यालयमा बास बस्ने कार्यक्रम रहेको छ ।
मन्त्री यादवलाई स्थानीय सयौं नेता तथा कार्यकर्ताहरुले मोटरसाइकल र्यालीसहित स्वागत गरेका छन् ।
यसैगरी मधेशी मोर्चाका कार्यकर्ताहरुले विहीबारै सप्तरीको कञ्चनरुप नगरपालिका र भगनी मलेठमा कालो झण्डा देखाएका छन् । सप्तकोशी नगरपालिकामा आयोजित पूर्ण सिंचित क्षेत्र घोषणा कार्यक्रम उद्घाटन गर्न जाने क्रममा मोर्चाका कार्यकर्ताहरुले कञ्चनपुरमा कालो झण्डा देखाएका छन् । सोही क्रममा मोर्चाका कार्यकर्ता र एकिकृत नेकपा माओवादीका कार्यकर्ताहरु बीच समान्य झडप समेत भएको स्थानीय सम्वाददाता श्यामसुन्दर पासवानले जानकारी दिएका छन् ।
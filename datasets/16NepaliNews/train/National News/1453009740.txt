
﻿
टौदहमा भेटिएका जलेवा
३ माघ, काठमाडौं । वागमती नदी प्रदुषणका कारण काठमाडौंमा जलपंक्षीको संख्या घट्दै गएको नेपाल पंक्षी संरक्षण संघले जनाएको छ । संघको आयोजनामा काठमाडौंको चोभार र टौदह क्षेत्रमा शनिबार जलपंक्षी गणना गरिएको थियो । गणना कार्यक्रममा स्वयमसेवी पंक्षी अवलोकनकर्ता, स्थानीय बासिन्दा, सरोकारवाला निकाय, पत्रकार र संरक्षणकर्मीको सहभागिता थियो ।
गणनामा १८ प्रजातिका करीब ३८५ जलपंक्षी भेटिएको संघका परीयोजना अधिकृत कृष्णप्रसाद भुसालले जानकारी दिए ।
‘वागमती नदी अत्यधिक प्रदुषित हुनाले र टौदहमा मानवीय संरचना निर्माण तथा कृत्रिमताले तालको जैवीक संरचना नाश हुँदा हिउँद यामको सुरुवातसँगै बढ्दो जाडो छल्न अनकुल मौसम, सुरक्षित बासस्थान र चरनको खोजिमा आउने जलपंक्षीहरुको प्रजाती र संख्यामा गिरावट आएको छ,’ गणना कार्यक्रमका संयोजक विमल थापाले बताए ।
थापाका अनुसार रुस, किर्गिस्तान, तुर्किस्तान, उज्वेकिस्तान, अजरवैजान, चीन, मङ्गोलीयाका साथै युरोप, कोरीया तथा तिब्बती क्षेत्रहरुबाट सुरक्षित बासस्थानको खोजीमा जलपंक्षीहरु नेपाल आउने गरेका छन् ।
काठमाडौंमा गरिएको गणनामा हिउँदे आगन्तुक पानी चराहरु चखेवा-चखेवी, खडखडे हाँस, हरीयो टाउके हाँस, विजुलागैरी, कैलो टाउके हाँस, हिउग्लिन गंगाचील र जलेवा देखिएका थिए ।
वागमती नदी किनारमा जलपन्छी गणना गरिँदै
काठमाडौका अलावा देशभरका प्रमुख सिमसार क्षेत्रहरु कोसीटप्पु वन्यजन्तु आरक्ष, चितवन राष्ट्रिय निकुञ्ज, विसहजारी ताल, जगदिशपुर ताल, घोडाघोडी ताल, शुक्लाफाँटा वन्यजन्तु आरक्ष, पोखरा तथा कोसी, गण्डकी, नारायणी नदी र त्यसका सहायक नदीहरुमा जलपंक्षी गणना भैरहेको गणना कार्यक्रमका राष्ट्रिय निर्देशक नेपालका वरीष्ठ पंक्षीविद डा. हेमसागर बरालले बताए ।
नेपालमा पाईने ८ सय ७६ प्रजातीका चराहरुमध्ये करीव १ सय ३९ प्रजातीका चराहरु पूर्णतया सिमसारमा आश्रित छन् । जसलाई पानी चरा अथवा जलपंक्षी भनिन्छ । नेपालमा विभिन्न सिमसार क्षेत्रहरुमा आश्रित पानीचराहरु पछिल्ला दशकहरुमा खाँसगरी बासस्थान सङ्कुचन तथा विनाश, कृषिमा रासायनिक मलको बढ्दो प्रयोग, जलस्रोतमा विषादीको प्रयोग, अवैध चरा शिकार तथा व्यापार, बदलिदो तापमान र मौषम परिवर्तन जस्ता कारणहरुले संकटमा पर्दै गइरहेका छन् । नेपालमा पाईने विश्वका दुर्लभ चराहरुमध्ये १३ प्रजाति जलपंक्षी नै छन् ।
नेपाल पंक्षी संरक्षण संघको एक अध्ययन अनुसार संकटापन्न अवस्थामा रहेका १ सय ४९ प्रजातीका चरामध्ये चालीस प्रजाती सिमसारमा आश्रित छन् ।
ई.सं. १९८७ देखि वर्षनी अंग्रेजी महिनाको जनवरीमा जलपंक्षी गणना हुँदै आएको छ । यस वर्ष जनवरी ९ देखि २४ अर्थात् पुस २५ देखि माघ १० सम्म विश्वभरका साथै नेपालका ६० भन्दा बढी ताल तलैया र नदी क्षेत्रमा पनि गणना गरिँदै छ ।
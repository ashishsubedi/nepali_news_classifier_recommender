
﻿नयाँ पत्रिकाकाठमाडौं, २८ फागुन
पछिल्लो समय राजधानीका बालिका तथा किशोरीहरू नजिकैका व्यक्ति र आफन्तबाट यौनहिंसाको जोखिममा परेको प्रहरीले जनाएको छ । हरेक साताजसो राजधानीमा बालिकामाथि बलात्कार हुने गरेको प्रहरी तथ्यांकले देखाउँछ । पछिल्लो समय बालबालिकामाथि बलात्कार र यौनहिंसाको घटनाको उजुरी बढेको ललितपुर परिसरका प्रमुख एसएसपी पीताम्बर अधिकारी बताउँछन् ।डेरामै बालिका बलात्कृत
काँडाघारी वीरेन्द्र चोक बस्ने आठ वर्षीया बालिका मंगलबार आफ्नै डेरामा एक युवकबाट बलात्कृत भइन् । डेरामा कोही नभएका वेला रौतहट घर भएका २८ वर्षीय अवधनारायण यादवले बलात्कार गरेका हुन् ।
बालिकाका आमाबुबा डेराबाहिर भएको मौका छोपी यादवले बालिका बलात्कार गरेका हुन् । उनलाई महानगरीय प्रहरी वृत्त बानेश्वरले थुनामा राखी कारबाही अघि बढाएको छ ।नजिकै बस्नेबाट बलात्कार प्रयास
भैँसेपाटीमा गत २३ फागुनमा एक पाँच वर्षीया बालिकामाथि बलात्कार प्रयास भएको थियो । नजिकै बस्ने भरत नेपालीले बालिकालाई बलात्कार प्रयास गरेका थिए । तर, बालिकाकी आमाले समयमै देखेपछि उनको उद्धार गरेकी थिइन् ।बाबुआमा नहुँदा पटक–पटक बलात्कार
त्यस्तै, भैँसेपाटीमै दुई साताअघि एक बालिका बलात्कारमा परेको महानगरीय प्रहरी परिसर ललितपुरका एसएसपी पीताम्बर अधिकारीले बताए । गणेशकुमार सिजापतिले १२ वर्षीया बालिकालाई बलात्कार गरेका थिए ।१३ वर्षीया बालिका गर्भवती
कीर्तिपुरमा बलात्कारबाट १३ वर्षीया बालिका गर्भवती भएकी छिन् । बुबाआमा फलफूल बेच्न गएका वेला चिनजानकै एक व्यक्तिले किशोरीलाई बलात्कार गरी गर्भवती बनाएको महिला तथा बालबालिक सेवा केन्द्र कालिमाटीकी इन्स्पेक्टर पूर्णिमा चन्दले बताइन् । त्यस्तै, गत साता कलंकीमा एक बालिकामाथि बलात्कार भएको घटनाको कालिमाटी वृत्तले अनुसन्धान गरिरहेको छ ।भक्तपुरमा १४ वर्षीया किशोरी बलात्कारबाट गर्भवती
भक्तपुरमा पनि एक किशोरीमाथि पटक–पटक बलात्कार गरेर गर्भवती गराएको घटनाको प्रहरी अनुसन्धान भरहेको छ । चाँगुनारायणका ५१ वर्षीय शम्भु विकले १४ वर्षीया किशोरीलाई बलात्कार गरी गर्भवती बनाएका हुन । किशोरी गर्भवती भएपछि बलात्कारको घटना बाहिर आएको हो । आमा नभएकी र परिवारमा अरू व्यक्ति पनि काममा गइरहने भएकाले किशोरीमाथि विकले बलात्कार गर्दै आएका थिए ।अभिभावक व्यस्त हुँदा बलात्कार
अभिभावक व्यस्त हुने परिवारका बालिकाहरू यौनहिंसाको जोखिममा देखिएको महिला तथा बालबालिका सेलकी इन्स्पेक्टर चन्द बताउँछिन् । ‘अभिभावक सचेत हुनुपर्ने देखिएको छ,’ उनी भन्छिन्, ‘अभिभावक व्यस्त हुने परिवारका बालिकाहरू यस्तो जोखिममा देखिएका छन् ।’ धेरैजसोमा आफन्त र नजिकका व्यक्तिहरू नै यस्तो अपराधमा संलग्न हुने गरेका छन् ।
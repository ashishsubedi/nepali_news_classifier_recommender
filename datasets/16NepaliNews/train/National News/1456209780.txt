
﻿गोपाल पोखरेल
मोरङ । सीप सिकेर च्याउ खेती गर्न थालेपछि मोरङ वयरवन ८ नर्सरीडाँडाका ६० वर्षीय लीलाबहादुर श्रेष्ठका दिन फेरिएका छन् । धान, मकै र केरा खेती गर्दा पनि आर्थिक लाभ लिन नसक्नु भएका मोरङ बयरवन–८ नर्सरीडाँडाका लीलाबहादुर श्रेष्ठ ३ वर्ष यता च्याउ खेतीमा लागेका छन् ।
च्याउ खेतीमा सुरुको साल २५ हजार डुवाएका उनले सीप सिकेर खेती गर्न थालेपछि राम्रो आम्दानी गर्दै आएका छन् । श्रेष्ठ आफूले उत्पादन गरेको च्याउ आफैं बजारमा लगेर बेच्छन् । र, हातभरी मेहनतको पैसा लिएर फर्कन्छन् ।
दैनिक ३५ देखि ५५ किलो च्याउ उत्पादन गरिरहेका श्रेष्ठ सम्पूर्ण उत्पादन साइकलमा हालेर गाउँ–गाउँ डुलेर कराई–कराई बेच्ने गर्दै आएका छन् । बजार मूल्य भन्दा १५/२० रुपैयाँ सस्तोमा बेच्दै आएका लीलाबहादुर भन्छन्,–सानो ठाउँमा बजारको समस्या छ । तर, धान खेती मकै खेती र केरा खेतीबाट भन्दा च्याउबाट आर्थिक लाभ लिन सकेको उनको अनुभव छ ।
एका विहानै श्रेष्ठ दम्पती च्याउ काट्छन् । प्लाष्टिकको झोलामा एक पावा (२५० ग्राम)का दरले प्याकिङ गर्छन् र विहान ६ बजे तीर च्याउ बेच्न गाउँ निस्कन्छन् ।
साइकलमा झण्डै ३० किलो मिटर बाटो घुमेपछि च्याउ बेचिसक्ने गरेको बताउने उनी १० बजे तिर घर फर्कन्छन् । श्रेष्ठले यसरी ब्यापार सुरु गरेको अढाई वर्ष भयो । श्रेष्ठ भन्छन्,“एउटा छोरा विदेशमा छ,अर्काे काठमाडौंमा । दुबैले साथ दिएका छैनन् । श्रीमान् श्रीमती मात्र खट्छौं ।”
श्रेष्ठले यो सिजनमा चार सय पोका च्याउ हालेका छन् । एक पोकाले न्यूनतम ५ किलो उत्पादन दिने गर्छ । सबै काममा श्रीमान् श्रीमती आफैं खट्ने भएकोले यो सिजनमा २ लाख रुपैयाँ नाफा हुने उनले बताए । हरेक काममा दुःख त भइहाल्छ तर, च्याउका लागि बजारको मात्र अभाव हो ।
हाल प्रति किलो २ सय रुपैयाँमा बेच्दा प्रतिकिलो १ सय नाफा हुने बताउँदै उनले भने,“घर बाटै मेरो सबै उत्पादन कसैले लग्यो भने प्रति किलो १ सय ५० का दरले दिन सकिन्छ ।
च्याउ खेती गर्नु भन्दा पहिले उनको नाम गुमनाम थियो । गाउँमा कसैले चिन्दैन थियो । सहकारीबाट कर्जा लिएर च्याउ खेती गर्न थालेपछि लीलाबहादुर अचेल गाउँ कै नमुना उद्यमी बन्नु भएको छ ।
उनीमात्र होइन बैदेशिक रोजगारबाट फर्कीएपछी मोरङको पथरी शनिश्चरे नगर पालिकाका युवाहरु सामुहिक तरकारी खेतीबाट राम्रो आम्दानी गर्न थालेका छन् । ३–४ वर्ष मलेसीया बसेर आएका हरी पौडेल, खगेन्द्र तामाङ, प्रकाश राई, बुद्धीलाल निङलेखु अहिले शनिश्चरे १२ स्थित मिलनचौकमा तरकारी खेती गरिरहेका छन् ।
बिदेशमा रहँदा कडा मेहनत गर्नुपर्ने तर, कमाई थोरै भएपछी युवाहरुले बैदेशिक रोजगारमा जान छोडेर आफ्नै ठाउमा तरकारी खेतीमा कम्मर कसेर लागेको कृषक हरी पैडेल बताउँछन् ।
उक्त समूहले ३ बिघाहा २ कठ्ठा जमिनमा युवा मिलेर अहिले, कोबि, रायो साग, लौका , भिन्डी लगाएका छन् । सिजनमा तरकारी बेचेर कम्तीमा मासिक ५ देखि ७ लाख रुपैयाँ कमाउदै आएका छन् । गएको असारमा मात्रै भिन्डी, तीततेकरेला, लौका, घिरौला बेचेर ५ लाख आम्दानी गरीसकेको पौडेलको भनाई छ ।
युवाका अनुसार तीन लाख रुपैयाँको लागानीमा खेती सुरू गरिएको हो । उक्त क्षेत्रमा उत्पादन भएको तरकारी पथरी, बेलबारी, काने पोखरी, विराटचौकका बजारमा तरकारी गरेको छ ।
सरकारल बैदेशिक रोजगारीमा दक्ष जनशक्ती बिदेश पलायन रोक्न व्यवासायीक च्याउ खेती गर्ने लाई वर्षेनी ४० हजार रुपैयाँका दरले सहयोग दिने गरेको जिल्ला कृषि विकास कार्यालय मोरङका प्रमुख राजेन्द्र उप्रेतीले बताए । गत आर्थिक वर्षमा ६० जना कृषकको व्यवसाय हेरेर जनही ४० देखी ६० हजार सहयोग प्राप्त गरेको उप्रेतीले जानकारी दिए ।
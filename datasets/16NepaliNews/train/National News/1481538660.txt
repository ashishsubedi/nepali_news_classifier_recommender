
﻿७ मंसिर, काठमाडौं । प्रधानमन्त्री पुष्पकमल दाहाल ‘प्रचण्ड’ले हालसम्मका उपलब्धी संस्थागत गर्दै समृद्धि हासिल गर्ने कुरालाई सरकारले प्राथमिकतामा राखेको बताएका छन् ।
सोसलिष्ट पार्टी अफ बंगलादेशका जनरल सेक्रेटरी खालेकुजमन नेतृत्वको टोलीसँग सोमबार बिहान भएको भेटवार्तामा प्रचण्डले परिवर्तनका मुद्दाहरुलाई संस्थागत गर्ने चरणमा सरकार रहेको बताए ।
प्रधानमन्त्रीको सरकारी निवास बालुवाटारमा भएको भेटमा प्रधानमन्त्री एवम् माओवादी केन्द्रका अध्यक्ष प्रचण्डले राष्ट्रिय एकता बलियो पार्दै संविधान कार्यान्वयन, शान्ति प्रक्रियाको पूर्णता, पुनर्निर्माण, नवनिर्माण र आर्थिक समृद्धिलाई सरकारले उच्च प्राथमिकतामा राखेको जानकारी गराए ।
भेटमा दुई देशको सम्बन्ध एवं नेकपा माओवादी केन्द्र र सोसलिष्ट पार्टी अफ बंगलादेशबीचको अन्तरपार्टी सम्बन्धबारे पनि छलफल भएको थियो । प्रधानमन्त्री प्रचण्डले राष्ट्रिय हित र साझा सवालमा नेपाल र बंगलादेशबीच सम्बन्ध अझै घनिष्ट बन्ने विश्वाससमेत व्यक्त गरेको प्रधानमन्त्रीको सचिवालयले जनाएको छ ।
भेटमा जनरल सेक्रेटरी खालेकुजमनले बंगलादेशको सोसलिष्ट पार्टीले नेपाल र नेकपा माओवादी केन्द्रसँग मैत्रीपूर्ण सम्बन्ध स्थापित गर्न चाहेको जानकारी गराउँदै प्रधानमन्त्री प्रचण्डलाई बंगलादेशको भ्रमणका लागि निमन्त्रणा दिएका थिए ।
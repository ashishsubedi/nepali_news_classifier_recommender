
﻿१३ माघ, खोटाङ । विदेश पठाइ दिन्छु भन्दै आफ्नै मामाको छोराले खोटाङका एक व्यक्तिबाट लिएको ५० हजार सोह्र वर्षपछि फिर्ता दिएका छन् ।
महेश्वरी–७ का बदले कामीबाट २०५६ सालमा साउदी पठाइ दिन्छु भन्दै बाकाचोल–४ का गणेश कालिकोटेले लिएको ५० हजार सोह्र वर्षपछि फिर्ता दिएको हो ।
बदलेबाट रकम लिएर विदेश नपठाइ उल्टै धम्की दिने गरेको समाचार सार्वजनिक भएपछि गणेशले आफ्नो नाता पर्ने बास्पानीका वृखबहादुर विश्वकर्मामार्फत रकम पठाइदिएको दिक्तेलका कानून व्यवसायी देवराज थुलुङले जानकारी दिए ।
कालीकोटेले पठाएको रकम कानून व्यवसायीहरूको रोहबरमा कागज गराएर बदलेलाई फिर्ता दिइएको छ ।
बदलेलाई साउदी लैजान्छु भन्दै पैसा लिएपछि विदेश पनि नपठाएको र त्यही पैसाले गणेश साउदी गएर आएको समाचार विभिन्न सञ्चार माध्यमबाट बाहिर आएको थियो ।
आफूले बुझाएको ५० हजार रकम फिर्ता पाएपछि ब कतै उजुरी नदिने र राजीखुशी हिसाब छिनोफानो भएको बदलेले बताए । रासस
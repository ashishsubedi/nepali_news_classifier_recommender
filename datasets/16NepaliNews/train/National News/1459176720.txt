
﻿
१५ चैत, काठमाडौं । कुपण्डोलस्थित ‘नेवाः राज्य कार्यालय’मा भेला भएका वैद्य माओवादीका १९९ जना नेताहरु प्रचण्डसँग पार्टी एकता गर्ने कि नगर्ने भन्ने दोधारमा परेका छन् । पार्टी अध्यक्ष मोहन वैद्यसमेत एकता विरोधीहरुको क्याम्पतिर जान लागेको महासचिव वादल पक्षका नेताको आरोप छ ।
बैठकमा तीन धार
एमाओवादीसँग पार्टी एकताबारे टुंगो लगाउने एकमात्रै एजेण्डाका लागि बोलाइएको ‘विशेष आकस्मिक’ बैठकमा तीनवटा धार देखिएका छन् । बैठकमा अध्यक्ष मोहन बैद्य र महासचिव रामबहादुर थापा बादल फरक-फरक धारमा उभिएका छन् ।
अध्यक्ष वैद्य नयाँ जनवादी क्रान्तिको कार्यदिशा मानेको अवस्थामा मात्रै प्रचण्ड माओवादीसँग पार्टी एकता गर्नुपर्छ भन्ने लाइनमा उभिएका छन् ।
उपाध्यक्ष सीपी गजुरेल र पोलिटब्यूरो सदस्य हरिभक्त कँडेललगायतका नेताहरु प्रचण्डसँग पार्टी एकता गर्नैहुँदैन भन्ने लाइनमा छन् ।
महासचिव वादल र सचिव देव गुरुङलगायतका नेताहरु चाँहि तत्कालै पार्टी एकता हुनुपर्ने लाइनमा उभिएका छन् । रामदीप आचार्यलगायतका अधिकांश युवा नेताहरुले साथ दिएकाले बैठकमा बादलले बहुमत हासिल गर्ने र अध्यक्ष वैद्य अल्पमतमा पर्न सक्ने संकेत देखिएको एक नेताले अनलाइनखबरलाई बताए ।
पार्टीका १९९ जना महाधिवेशन आयोजक समिति सदस्यमध्ये अहिलेसम्म झण्डै तीन दर्जन नेताले बोलिसकेका छन् । बोलेका मध्ये धेरैले बादलको लाइनलाई समर्थन जनाएका छन् ।
बादलले नयाँ आधारमा पार्टी एकता गर्नुपर्छ भन्ने मतसहित बैद्यको प्रतिवेदनमा फरक मत राखेका छन् । क्रान्तिकारीहरुको एकता आजको अपरिहार्य आवश्यकता भएको भन्दै वादलले आफ्नो प्रस्तावमा भनेका छन्, ‘सबै क्रान्तिकारीहरु इमान्दारितापूर्वक तथा जिम्मेवारीका साथ नयाँ सैद्धान्तिक, राजनीतिक तथा सांगठनिक आधार निर्माण गरी यथाशीघ्र एकताबद्ध हुनु नै युक्तिसंगत ठहर्दछ ।’
प्रचण्डसँग एकता गर्नुहुन्न भन्नेहरुमा उपाध्यक्ष सीपी गजुरेल र हरिभक्त कँडेलहरुको समूह रहे पनि त्यो सानो छ । उनीहरुलाई पूर्वमसालका परी थापाको समूहले पनि साथ दिएको छ ।
केही समय अघिसम्म वैद्यले पार्टीमा तीन धार देखिएको स्वीकार गर्दै तत्काल एकता गर्नुपर्छ र एकता गर्नुहुन्न भन्नेहरुलाई मिलाएरै प्रचण्डसँग एकता गर्छु भन्ने गरेका थिए । तर, अहिलेको बैठकसम्म आइपुग्दा वैद्य कतै एकता नै गर्नुहुँदैन भन्नेहरुको क्याम्पमा गएका त होइनन् भन्ने आशंका वादल पक्षधर नेताले गरेका छन् ।
चालु बैठक के निर्णयमा पुग्छ, अहिल्यै भन्न नसकिने तर, बहुमत सदस्यहरु एकताकै पक्षमा हुने सम्भावना रहेको बादल पक्षका नेताहरुको दाबी छ ।
वैद्यलाई प्रचण्डको ठाउँ लिने अवसर
माओवादी अध्यक्ष वैद्यले एमाओवादी अध्यक्ष प्रचण्डसँग झण्डै डेढ वर्षदेखि पार्टी एकताका लागि वार्ता गर्दै आएका छन् । वैद्यलाई प्रचण्डले एकीकृत पार्टीको अध्यक्ष मान्न आफू तयार रहेको बताइसकेका छन् ।
प्रचण्डले वैद्यलाई अध्यक्ष जिम्मा लगाउन तयार भइसकेको अवस्थामा उनलाई अब एकीकृत पार्टीको अध्यक्ष बन्ने ऐतिहासिक अवसर प्राप्त भएको छ । तर, वैद्यले ‘नयाँ जनवादी क्रान्ति’को अत्तो थापेर एकता गर्न मानेनन् भने उनले यो अवसर गुमाउने छन् ।
तर, वैद्य माओवादीभित्र एकता पक्षधर नेताहरु जसरी पनि पार्टीलाई प्रचण्डसँग समाहित गर्ने पक्षमा देखिएकाले वैद्य निकै ठूलो दबावमा परेका छन् । उनले पार्टी एकता नगर्ने निर्णय गरे भने बादलको नेतृत्वमा एउटा समूह प्रचण्डसँग मिसिने र पार्टी विभाजन हुने निश्चित देखिएको छ ।
महासचिव बादल नजिक एक नेताले अनलाइनखअबरसँग भने, ‘अब हरिभक्त कँडेल र सीपी गजुरेलहरुलाई लिएर बेग्लै झुण्ड बनाउने कि एमाओवादीसँग एकता गरेर ठूलो पार्टीको नेतृत्व गर्ने भन्नेबारे वैद्यले विकल्प रोज्नुपर्ने दिन आएको छ । र, यो उनले चाँडै निर्णय गरेनन् भने पार्टी फुट्छ ।’
प्रचण्डसँग पार्टी एकताका लागि आफैंले छलफल अघि बढाएका अध्यक्ष वैद्यले अहिले जारी बैठकमा भने ‘नयाँ जनवादी क्रान्ति’लाई आधार बनाएर मात्रै एकता गर्नु पर्ने प्रस्ताव अघि सारेका छन् ।
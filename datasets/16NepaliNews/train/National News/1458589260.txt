
﻿८ चैत, काठमाडौं । काठमाडौंको सडक विस्तारमा नेतृत्वदायी भूमिका खेलेर चर्चामा आएका डा. भाईकाजी तिवारी आफ्नो २७ वर्ष लामो जागिरे जीवनबाट सेवानिवृत्त भएका छन् । काठमाडौं उपत्यका विकास प्राधिकरणका नायव आयुक्त रहेका उनले उमेर हदका आधारमा सोमबारबाट अनिवार्य अवकास पाएका हुन् ।
आफ्नो कार्यकालको अन्तिम दिन पनि तिवारी कार्यालयमा दिनभरी व्यस्त थिए । कार्यालय समयपछि बेलुकी इन्द्रेणी होटलमा विदाई कार्यक्रम आयोजना गरिएको थियो । कार्यक्रममा तिवारीलाई प्राधिकरणका आयुक्त योगेश्वर पराजुलीले सम्मानपत्र प्रदान गर्दै उपत्यकाको सडक विस्तारमा उनले पुर्‍याएको योगदानको चर्चा गरे । पराजुलीले भने, ‘उहाँले आफ्नो पेशालाई प्यासनका रुपमा लिनुभयो, त्यसैले सफल हुनुभयो ।’
सम्मान ग्रहण गरेपछि तिवारीले सडक विस्तारको नेतृत्व गर्दा राजनीतिक तहबाट अनेक किसिमका दबाबहरु झेल्नुपरेको सुनाए । उनले भने, ‘घर नभत्काउनका लागि धेरै किसिमका दबाब आउँथे । मन्त्रीदेखि प्रधानमन्त्री र राष्ट्रपतिसम्मको दबाबलाई चिरेर काम गरें ।’
को हुन् भाईकाजी ?

२०१४ साल चैत ९ गते जन्मेका भाइकाजी २०४५ साल मंसिर २४ गतेबाट सरकारी सेवामा प्रवेश गरेका हुन् । उनी २०६३ सालदेखि प्राधिकरणमा नेतृत्वदायी भूमिकामा थिए ।
इन्जिनियरिङ अध्ययन संस्थानबाट इन्जिनियरिङ अध्ययन गरेका उनले मस्को र जर्मनीमा समेत अध्ययन गरेका थिए । बाग्मती कोरिडोर निर्माणमा उनले नेतृत्वदायी भूमिका निभाएका थिए ।
काठमाडौंको सडक विस्तारमा योगदान पुर्‍याए वापत २०७० सालमा उनले नेपाल सरकारका उत्कृष्ट कर्मचारीको पुरस्कार प्राप्त गरेका थिए ।
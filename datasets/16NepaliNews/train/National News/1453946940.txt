
﻿काठमाडौं/ केन्द्रीय तथ्यांक विभागले १२ वैशाखको गोरखा भूकम्पबाट भएको क्षतिको लगत संकलन कार्यमा खटिएका सर्भेक्षण टोलीलाई सहयोग गरिदिन आग्रह गरेको छ ।
संकलन गरेको तथ्यांकका आधारमा प्रत्येक आवासीय घरको क्षतिको विस्तृत आँकलन भई वास्तविक पीडितको पहिचान हुने विभागले जनाएको छ । त्यस्तो लगतले पुनर्निर्माण कार्यक्रम यथाशीघ्र सञ्चालन गर्न सहयोग पुग्ने भन्दै विभागले सहयोग गरिदिन आग्रह गरेको हो ।
विभागका उपमहानिर्देशक डा. रुद्र सुवालले सबै घरपरिवार तथा व्यक्तिको प्राप्त विवरणबाट सामाजिक सुरक्षा कार्यक्रमलगायत अन्य कार्यक्रम प्रभावकारी रूपमा सञ्चालन गर्न सहयोग पुग्ने तथ्यांक संकलनमा सबैको सहयोग आवश्यक भएको बताए ।
यस सर्भेक्षणमा विज्ञ सर्भेयरले ‘टयाब्लेट’ प्रयोग गरी संकलन गरेको तथ्यांक इन्टरनेटमार्फत सोझै सिंहदरबारस्थित सरकारी एकीकृत तथ्यांक केन्द्रमा र विभागको सर्भरमा प्राप्त हुने जानकारी उनले दिए ।
प्रभावित क्षेत्रमा दिगो पुनर्निर्माण कार्यक्रम यथाशीघ्र सञ्चालन गर्न अत्यावश्यक तथ्यांकका आधार तयार गर्ने उद्देश्यले दोलखाबाट भूकम्प प्रभावित आवास पुनर्निर्माण लगत संकलन कार्यक्रम सुरु भइसकेको छ ।
अति प्रभावित उल्लिखित जिल्लामा सबै आवासीय घरको इन्जिनियरबाट विस्तृत जाँच गर्ने र ती घरमा बस्ने परिवारको आर्थिक, सामाजिक र जनसांख्यिक विवरण लिइने उपमहानिर्देशक डा. सुवालले बताए ।
डा. सुवालका अनुसार लगत संकलनमा अर्थ मन्त्रालय र विश्व बैंकबीच भएको सम्झौताबमोजिम संघीय मामिला तथा स्थानीय विकास मन्त्रालय, सहरी विकास मन्त्रालय र राष्ट्रिय योजना आयोगको सहकार्यमा समन्वय भइरहेको छ ।
अन्तर्राष्ट्रिय दातृ निकायका तर्फबाट विश्व बैंकले संयुक्त राष्ट्रसंघीय परियोजना सेवामार्फत जनशक्ति र अन्य आवश्यक सामग्रीको व्यवस्था मिलाएको र राष्ट्रिय गैरसरकारी संस्था स्वास्थ्य अनुसन्धान तथा सामाजिक विकास मञ्च र काठमाडौं लिभिङ ल्याब पनि संलग्न छन् ।

﻿राजविराज, १३ फागुन । प्रहरी हिरासतमा रहेका स्वतन्त्र मधेश गठबन्धनका नेताहरुको अवस्थाबारे सप्तरीका पत्रकारहरुको एक टोलीले जानकारी लिएका छन् ।
मधेशी पत्रकार संघ सप्तरीका अध्यक्ष समेत रहेका ‘न्यूज टुडे’का सम्पादक श्यामसुन्दर यादव, सामुदायिक रेडियो छिन्नमस्ता एफएमका स्टेशन म्यानेजर शिवप्रताप साह लगायतले हिरासतमा रहेकाहरुसँग भेंटघाट गरेका हुन् । हिरासतमा रहेका गठबन्धनका नेताहरुले आफूहरु शान्तिपूर्ण रुपमा कार्यक्रम गरिरहेको अवस्थामा अनावश्यक रुपमा हस्तक्षेप गर्दै पक्राउ गरेर हिरासतमा राखेको भन्दै मानवअधिकारकर्मीहरुलाई चासो लिन आग्रह गरेका छन् । हिरासतमा लिएपछि मानसिक यातनाका साथै होच्याउने शब्दहरु प्रयोग गरिएको समेत उनीहरुले सञ्चारकर्मीहरुलाई जानकारी गराए ।
भारदहमा आयोजित कार्यक्रममा ईलाका प्रहरी कार्यालयबाट खटिएको प्रहरी टोलीले भाडामा ल्याईएको साउण्ड सिस्टम लगेको जानकारी दिँदै श्यामसुन्दर मण्डलले भने ‘भाडामा हामीहरुले ल्याएको साउण्ड सिस्टम फिर्ता नगरिदिँदा सम्वन्धित व्यवसायी मारमा परेको छ, त्यसैले साउण्ड सिस्टम फिर्ता दिलाउनमा पहल गरिदिन सम्बन्धित पक्षसँग आग्रह छ ।
यता स्वतन्त्र मधेश गठबन्धनका सप्तरी संयोजक सुरेन्द्र मधेशीसहित ६ जनामाथि राज्य विरुद्धको अपराध मुद्दा चलाईएको छ । जिल्लाको भारदह र राजविराजबाट पक्राउ परेका १० जनामध्ये ६ जनामाथि राज्य विरुद्धको अपराध मुद्दा चलाईएको हो । भारदह स्थित वि.पी. माध्ययमिक विद्यालयमा गठबन्धनद्वारा शुक्रवार आयोजित कार्यक्रम स्थलबाट प्रहरीले सब–इञ्जिनियर श्यामसुन्दर मण्डल, भोगेन्द्र शर्मा र सुरेन्द्र मण्डललाई पक्राउ गरेका थिए । उनीहरुलाई शुक्रवारै राती काठमाण्डौ लगी आइतवार  विशेष अदालतबाट १० दिनको म्याद थप गराएर राजविराज स्थित जिल्ला प्रहरी कार्यालयमा राखिएको छ ।
यसैगरी आफ्ना सहकर्मी रिहाई माग गर्दै राजविराजमा प्रदर्शन गर्ने क्रममा जिल्ला प्रहरी कार्यालयबाट खटिएको प्रहरी टोलीद्वारा आइतवार पक्राउ गरेका सात जनामध्ये गठबन्धनका जिल्ला संयोजक सुरेन्द्र मधेशी, सदस्यद्वय बुधेश्वर मण्डल र महेश शर्मालाई आइतवारै राती काठमाण्डौ लगेर विशेष अदालतबाट म्याद थप गराईएको छ ।
सप्तरी प्रहरीले पक्राउ गरेका गठबन्धनका प्रचार–प्रसार विभागका संयोजक चन्देश्वर मण्डल  (किसान), भींड व्यवस्थापन समितिका संयोजक मों उस्मान मियाँ, गठबन्धनका सदस्यहरु बिहारीलाल साह, अनिल ठाकुरलाई प्रहरीले पक्राउ गरेका थिए । उनीहरुमध्ये चन्देश्वर मण्डल किसानलाई भने बुधबारै छाडिएको छ । बाँकी तीन जनालाई समेत जिल्ला सरकारी वकिल कार्यालयमा उपस्थित गराईएको थियो । यसैबीच सप्तरीको भारदहबाट पक्राउ परेका मण्डलसहितकाहरुसँग विहीबार बयान लिएको जनाईएको छ ।
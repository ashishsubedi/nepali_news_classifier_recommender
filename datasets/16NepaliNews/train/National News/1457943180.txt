
﻿१ चैत, काठमाडौं । बंगलादेश टी-२० विश्वकप क्रिकेटको सुपर टेनमा स्थान बनाउन सफल भएको छ । वर्षाका कारण प्रभावित क्वालिफायर राउण्डको खेलमा ओमानलाई ५४ रनले हराउँदै बंगलादेश सुपर टेनमा पुगेको हो ।
धर्मशालामा भएको खेलमा जसले जित्यो, त्यही टिम सुपर १० मा पुग्थ्यो । ओमानले टस जितेर फिल्डिङ रोज्यो ।
बंगलादेशले तमीम इकबालको शानदार शतकको मदतमा २० ओभरमा २ विकेट गुमाएर १८० रन बनायो । तमीम १०३ रनमा अविजित रहे । ६३ बलको समना गरेका उनले १० चौका र ५ छक्का हाने । टी-२० अन्तर्राष्ट्रियमा उनको यो पहिलो शतक समेत हो ।
शब्बीर रहमानले ४४ रन बनाए । सौम्य सरकारले १२ रन बनाए भने सकिब अल हसनले १४ रनमा अविजित रहे ।
१८१ रनको लक्ष्य पछ्याएको ओमानको सुरुवात खराब रहृयो । उनले मात्र १४ रन बनाउँदा २ विकेट गुमाएको थियो । जतिबेला खेल ७ ओभरमा २ विकेट गुमाएर ४१ रन बनाएको थियो, वर्षा भयो र खेल रोकियो  ।
वर्षा रोकिएपछि डकवर्थ लुईस नियमका आधारमा खेल १६ ओभरमा छोट्याइयो र ओमानलेे १५२ रनको लक्ष्य पायो । तर, लगतै फेरि वर्षा सुरु भयो र जतिबेला ओमानले ८.२ ओभरमा ४ विकेट गुमाएर ४५ रन बनाएको थियो ।
वर्षा रोकिएपछि ओमानले १२ ओभरमा १२० रनको नयाँ लक्ष्य पायो । तर, ओमानले ९ विकेट गुमाएर ६५ रन मात्र बनाउन सक्यो । जतिन्दर सिंहले २५ रन बनाए । सकिब अल हसनले १५ रन दिएर ४ विकेट लिए ।
अब सुपर १० मा बंगलादेश समूह बीमा छ । जहाँ, भारत, अष्ट्रेलिया, न्यूजिल्याण्ड र पाकिस्तान छन् ।
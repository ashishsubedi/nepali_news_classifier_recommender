
﻿
सन्देश श्रेष्ठ
८ माघ, पोखरा । पोखराको सहारा क्लवद्वारा आयोजित क्याराभान गोल्डकपसहित आहा रारा गोल्डकपको उपाधि पाँच पटक चुमेको नेपाल पुलिस क्लव पोखरामा जारी आहा रारा गोल्डकप फुटवल प्रतियोगिता-२०७२ को पहिलो खेलबाटै बाहिरिएको छ । पोखरा रंगशालामा शुक्रबार भएको खेलमा पुलिस रमपम झापा-११ सँग ० का बिरुद्ध २ गोलले पराजित हुँदै प्रतियोगिताबाट बाहिरिएको हो ।
झापाले खेलको चौथो मिनेटमै गोलको खाता खोलेको थियो । झापाका बुद्धराज लिम्बुले वान भर्सेज वानको अवस्थामा गोल अगाडि बढाइरहेका बेला पुलिसका गोलरक्षक विशाल श्रेष्ठले लडाएपछि झापाले पेनाल्टीको अवसर पाएको हो । उक्त अवसरलाई झापाका कर्ण लिम्बुले सदुपयोग गर्दै टीमलाई अग्रता दिलाए । उनले बायाँ साईड च्यापेर हानेको बलले सिधै जाली चुमेको थियो ।
खेलको ३६ औं मिनेटमा बुद्धराज लिम्बुले गोल गर्दै झापाको जित सुनिश्चित गरेका थिए । डि-एरिया नजिकैबाट दायाँ साइड च्यापेर प्रहार गरेको बल सिधै गोल भएको थियो ।
शुरुदेखि नै आक्रामक खेलेको पुलिसले विपक्षी झापाको रक्षापंक्ति चिर्न सकेन । झापाले रक्षापंक्तिमा पाँच जना प्रयोग गरेको थियो जसका कारण पुलिस झापाको रक्षापंक्तिसँग निरीह देखिन्थ्यो । यद्यपी केही राम्रा अवसर पाएपनि पुलिसका खेलाडीले सदुपयोग गर्न सकेनन् ।
शुक्रबारको खेलमा झापाका बुद्धराज लिम्बु म्यान अफ दी म्याच भए ।
जितपछि पोष्ट म्याच कन्फरेन्समा बोल्दै झापाका प्रशिक्षक भगिरथ आले ‘मामा’ले अवसर सदुपयोग गर्दा जित निस्केको बताए । लिगमा पनि पुलिससँग भएको दुबै पटकको भिडन्तमा आफ्नो टिमले सफलता पाएको भन्दै उनले विपक्षी खेलाडीलाई मार्क गरेर खेलेका कारण पनि जितेको बताए ।
पराजित टिम पुलिस क्लवका प्रशिक्षक विराटकृष्ण श्रेष्ठले नसोंचेको नतिजा आएको भन्दै बिपक्षी झापाले राम्रो खेल्दा हारेको बताए । शुरुवातमै गोल खाएकाले सम्हालिन गाह्रो भएको तथा पुराना खेलाडीलाई भन्दा नयाँलाई अवसर दिएकाले पनि पराजित भएको बताए ।
प्रतियोगिता अन्तर्गत शनिबारबाट क्वाटरफाइनल खेल शुरु हुनेछ । पहिलो क्वाटरफाइनलमा शनिबार आयोजक सहारा क्लव पोखरा र युनाईटेड सिक्किम एफ.सी. भारतबीच प्रतिष्पर्धा हुनेछ ।
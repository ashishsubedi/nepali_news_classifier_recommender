
﻿
सुवास पण्डित
३ माघ, नवलपरासी । नवलपरासीको रजहरमा रहेको नेपालकै पहिलो जनस्तरबाट सञ्चालित सामुदायिक प्राकृतिक चिकित्सालयमा बिरामीहरुको चाप हरेक बर्ष बढ्दै गइरहेको छ ।
प्राकृतिक चिकित्साप्रति मानिसहरुको आकर्षण बढ्दै गएकाले बिरामीहरु बढ्न थालेको चिकित्सालय सञ्चालक समितिका अध्यक्ष हेमराज कोइरालाले जानकारी दिए ।
चिकित्सालयमा गत आर्थिक बर्षमा महिला ५२१ र पुरुष ५८८ गरी १ हजार १५९ जनाले उपचार सेवा लिएका थिए । जुन गत आर्थिक वर्षको भन्दा ३७० जनाले बढी हो ।
चालु आर्थिक बर्षको पुस मसान्तसम्म २८० जना महिला र २६५ जना पुरुषले उपचार लिइसकेका छन् । जाडोको समयमा भन्दा गर्मीको समयमा बिरामीहरुको चाप बढी हुने गरेको छ ।
आवासीय सुविधा सहितको सेवा प्रदान गर्दै आएको चिकित्सालयमा अहिले ८२ शैया छन् । त्यसमा ३० वटा आधुनिक क्याविन छन् ।
चिकित्सालयमा अहिले ३ जना आवासीय चिकित्सकहरु छन् । २०६७ सालमा स्थापना भई सञ्चालनमा आएको चिकित्सालयमा उपचारका लागि आउने बिरामीहरुले आवासीय सुविधासहित दिनको ७ सय रुपैयाँ दिनुपर्दछ । चिकित्सालयमा ४५ जनाले प्रत्यक्ष रोजगारी पाएका छन् ।
‘यो चिकित्सालय मानिसहरुको शरिरको सर्भिसिङ सेन्टर पनि हो,’ चिकित्सालयका व्यवस्थापक हरि सापकोटाले भने, ‘रोगीहरु निरोगी हुन र निरोगीहरु दीर्घजीवी हुन यो चिकित्सालयमा आउनुपर्दछ ।’
तर सरकारबाट हुँदै आएको सहयोग पर्याप्त नभएको गुनासो सापकोटाको छ । उनले भने, ‘सरकारले पनि पछिल्ला दिनहरुमा योग र प्राकृतिक चिकित्सा पद्धतीको महत्वबारे बुझ्न थालेको छ तर जति महत्व बुझेर सहयोग गर्नुपर्दथ्यो त्यति गरेको छैन ।
एलोपेथिक उपचारका लागि खन्याउने रकमको केही हिस्सा मात्र प्राकृतिक चिकित्सालयमा दिए, त्यसले औषधि र एलोपेथिक पद्धतीमा राज्यको ठूलो आर्थिक भार कटौती हुने चिकित्सक बिनोद पौडेलले बताए । उनले भने, ‘राज्यका प्रयाप्त जडिबुटीहरु छन्, उद्योगहरु सञ्चालन यहिँ गर्न सके, नेपाली रकम बिदेश जाने थिएन ।’
कसरी हुन्छ प्राकृतिक उपचार ?
इमजेन्सी र हात खुट्टा भाचिएका, सर्जरी गर्नुपर्ने बिरामीहरु बाहेक अन्य बिरामीहरु प्राकृतिक चिकित्सालयमा आउने गरेका छन् । प्रायः अन्यत्र एलोपेथिक उपचार गर्दा-गर्दा थाकेर केही सिप नलागेपछि प्राकृतिक उपचार पद्धती रोज्ने गरेका छन् ।
चिकित्सालयका चिकित्सक पौडेलले भने, ‘तर पछिल्ला बर्षहरुमा कुनै समस्या देखिएपछि शुरुमा नै आउने क्रम पनि देखिन्छ । बिरामीहरुलाई दिइएका अनावश्यक मेडिसिनहरु घटाउँछौ, औषधिविहीन चिकित्सा पद्धती मार्फत नै उपचार हुन्छ,’ चिकित्सक पौडेलले भने, ‘महत्वपूर्ण भनेको फिजियोथेरापी अंकुपञ्चर, अकु प्रेसर, मसाज, पञ्च तत्व मार्फत उपचार हुन्छ ।’

चिकित्सालयमा बिरामीहरुलाई आकाश चिकित्सा, बायू चिकित्सा, सूर्यकिरण चिकित्सा, जल चिकित्सा, माटो चिकित्सा, योग चिकित्सा, जडिबुटि चिकित्सा, आहार चिकित्सा, मनोचिकित्सा, मर्म चिकित्सा, मालिस चिकित्सा, गौमुत्र चिकित्साका बिभिन्न विधिहरुबाट उपचार गराउने गरिन्छ ।
प्राकृतिक चिकित्सा पद्धतीबाट हुने उपचारको प्रभाव ढिलो देखिने भए पनि साइड इफेक्ट हुँदैन त्यसैले मानिसहरुको यसतर्फ आकर्षण बढ्दो छ । ह्वील चेयर र तन्नामा बोकिएर आएका बिरामीहरुलाई पनि हिँडेर घर जाने बनाएको अनुभव चिकित्सक पौडेलको छ । साइड इफेक्टरहित उपचारबाट कम्तीमा १५ दिनदेखि अधिकतम ३ महिनासम्ममा नै बिरामीमा सुधार देखिने उनको भनाइ छ ।
‘हरेक कुरा सहनुको पनि सीमा हुन्छ, मानिसका गलत खानपिन, रहन सहन, क्रियाकलापहरु शरिरले अधिकतम सहन्छ, तर अति भएपछि मात्र बल्ल रोग बनेर देखिने हो,’ चिकित्सालयका व्यवस्थापक हरि सापकोटाले भने, ‘शरिरमा रहेका भएका फोहर र बिकारहरुलाई निकालेपछि यस्ता बिरामीहरुलाई फेरि रोग लाग्ने सम्भावना कम हुन्छ । सिंगो शरिरको नै सर्भिर्सिङ हुन्छ । हामीले गर्ने त्यहि हो ।’
तरकारी तथा जडिबुटी उत्पादन
सामुदायिक प्राकृतिक चिकित्सालय रहजरले बिरामीहरुका लागि प्राकृतिक तरकारी तथा जडिबुटी उत्पादन खेती आरम्भ गरेको छ । त्यसमा विषादी र रासायनिक मल प्रयोग गरिएको छैन । विरामीहरुलाई खुवाएर बढी भएको उत्पादन बजारमा बेच्ने लक्ष्य चिकित्सालयको छ ।
तरकारी तथा फलफूलमा अत्याधिक मात्रामा बिषादी र रासायनिक मलको प्रयोगले मानव स्वास्थ्यमात्र नभइ सिंगो वातावरणलाई नै नकारात्मक असर पारिरहेको र त्यसले असाध्य रोगहरू निम्ताउने खतरा बढीरहेकाले ६ विगाहा क्षेत्रफलमा तरकारी तथा जडिबुटी खेती गरिएको व्यवस्थापक सापकोटाले बताए ।
‘पहिलो लक्ष्य हाम्रो बिरामीहरूलाई प्राकृतिक तरकारी र जडिवुटी खुवाउने हो, त्यसभन्दा बढी उत्पादन भएको अन्य बजारमा बेच्ने हो,’ सापकोटाले भने, ‘हामीले बिषादीरहित प्राकृतिक तरिकाले तरकारी उत्पादन गर्दा अन्य कृषक तथा स्थानियलाई पनि शिक्षा प्राप्त हुन्छ ।’
चिकित्सालयमा आवासीयरुपमा बसेका बिरामीहरुलाई शुद्ध दूध खुवाउनका लागि गाई पालन कार्यक्रम पनि चलिरहेको छ । अहिले ८ वटा गाई पालन गरिएको छ । गाईको मलमुत्रबाट गोबर ग्यास प्लान्ट राख्ने तयारी पनि गरिएको छ ।
भौतिक पूर्वाधार बिकासमा तिव्रता

प्राकृतिक चिकित्सालयको शैया विस्तार तथा शैक्षिक कार्यक्रम सञ्चालनका लागि भौतिक पूर्वाधार बिकासको क्रम तीव्र पारिएको छ । १० विगाहा क्षेत्रफलमा फैलिएको चिकित्सालयमा स्वास्थ्य मन्त्रालयको १ करोड र चिकित्सालयको ५० लाखको लागतमा भूई तला भवन निर्माण भैरहेको छ ।
यस भवनमा ४० जना विद्यार्थीहरूलाई १५ महिने योग र प्राकृतिक चिकित्सा सम्वन्धि शिक्षा प्रदान गरिने छ । त्यसपछि क्रमशः स्नातक तहका योग र प्राकृतिक चिकित्सा सम्वन्धि शिक्षण कार्य अघि बढाउने लक्ष्य रहेको छ । आगामी बैशाखसम्म भुइँ तला निर्माणको काम पूरा भैसक्ने व्यवस्थापक सापकोटाले जानकारी दिए । यो भवन ३ तलासम्म लैजाने लक्ष्य हो, ३ तला पुरा गर्दा ७ करोडको खर्च अनुमान गरिएको छ सापकोटाले भने, ‘भुई तला मात्र पुरा हुदा पनि चिकित्सालयको ४८ शैया थप हुन्छ ।’
श्याम कृष्ण भवन
गत माघमा गौरीदेवी प्रधानले आफ्ना पति स्वर्गीय श्यामकृष्ण प्रधानको स्मृतीमा श्याम कृष्ण भवन निर्माण गरेकी छन् । प्रधानको १ करोड र चिकित्सालयको ३७ लाखको लागतमा निर्माण गरिएको भवनमा आधुनिक ३० शैया छ । गत बर्ष कात्तिक १८ गते तत्कालीन प्रधानमन्त्र सुशील कोइरालाले भवन उदघाटन गरेका थिए ।
अहिले चिकित्सालय परिसरमा डिपबोरिङ गरिएको पानीलाई ४० हजार लिटर अट्न सक्ने क्षमताको ओभरहेड ट्यांकी राख्ने गरी २० लाखको लागतमा ‘फाउण्डेशन’ निर्माणको काम अन्तिम चरणमा पुगेको छ । उर्जा मन्त्रालयको आर्थिक सहयोगमा १० हजार लिटर पानी तताउने र खाना पकाउने सोलार प्रणाली जडानको काम अघि बढाउने तयारी पनि शुरु भएको छ ।
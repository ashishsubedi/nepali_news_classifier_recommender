
﻿
आजभन्दा करिब डेढसय वर्षअघि लिम्बू गाउँघरमा निधारमा विघौद र कम्मरमुनि सेतो मेख्ला लगाएर हिँड्ने अनि हातमा चिम्टा बोकेर आँगनमा चरु पोल्दै (लाधुङ सेमी) हिँड्ने व्यक्ति थिए । माङहिम (मन्दिर) निर्माण गर्दै हिँड्ने, सत्य आहार, सत्य विहार एवं सादगी भोजन गर्नुपर्छ भन्ने विचार बोकेका उनी सत्य कर्म गर्नुपर्छ र सत्य बोल्नुपर्छ भन्ने मान्यता राख्थे । आफूलाई युमा महारानी हुँभन्ने यिनै एक जोगीलाई ‘सत्यहाङमा’ भनिन्थ्यो । उनी थिए-माहागुरु फाल्गुनन्द ।
वि.सं १९४२ कात्तिक २५ गते आइतबारका दिन इलाम जिल्लाको इभाङको चुक्चिनाम्बामामा बाबु जगुनबाज लिङदेन र आमा हंशमति बेघाको कोखबाट फाल्गुनन्दको जन्म भएको थियो ।
बाल्यकालमा शरीर मजबुत होस् भनेर यिनलाई हातखुट्टामा फलामको चुरा लगाइदिइएकाले गाउँलेले फलामसिं भनेर चिन्न थाले
न्वारानमा यिनको नाम नरध्वज राखिए पनि बाल्यकालमा शरीर मजबुत होस् भनेर यिनलाई हातखुट्टामा फलामको चुरा लगाइदिइएकाले यिनलाई गाउँलेले फलामसिं भनेर चिन्न थाले । र, कालान्तरमा जोसमनि पन्थहरूबाट दीक्षित भएपछि यिनलाई उनका चेलाहरूले माहागुरु फाल्गुनन्द भन्न थाले ।
आजको दिन फाल्गुनन्दलाई सम्झने क्रममा उनको १३२ आैं जन्मदिन पारेर विविध कार्यक्रमहरु भएका छन् । उनलाई नेपाल सरकारले सोह्रौं राष्ट्रिय विभूतिका रूपमा घोषणा गरिसकेको छ । र, उनको जन्म दिनलाई पारेर सरकारले एक दिन सार्वजनिक विदासमेत दिने गरेको छ ।
फाल्गुनन्द वाल्यकाल गाउँघरमै बित्यो । उनको शरीर र देहले मदमंस (जाँडरक्सी) बाल्यकालदेखि नै सहन सकेन । उनले मदमंस बाल्यकालमै त्यागेका थिए ।
उनी वि.सं. १९६४ मा दार्जीलिङको गुम पाहाडबाट भारतीय आर्मीमा भर्ती भए । तर, पहिलो विश्वयुद्धको संग्राममा उनले फौजी जीवन त्यागे । यसपछि उनी भारतका विभिन्न धामहरूमा डुले ।
जोसमनि पन्थका शशिधर स्वामीका चेलाहरूसँग नजिक पुगेपछि फाल्गुनन्दले योग गर्न थाले । उनी ब्रम्हज्ञानको खोजीमा लागे । यसपछि उनले एक सादगी, तपश्वीको जीवन जीउन थाले । साधु भएर केही आफ्ना चेलाका साथ उनी लिम्बू गाउँघरमा डुल्थे ।
लिम्बु समुदायमा सुधार आन्दोलन
खर्चालु कार्यक्रम गर्न सुब्बाहरू रुपिँया काढ्न आफ्ना रैतीहरूकहाँ पुग्थे । यसवापत बाहुन, क्षेत्रीहरूले सुब्बाका खेतहरू भोगबन्धकी र मासिकट्टामा लिन्थे
फाल्गुनन्दले गाउँका लिम्बूहरूले आफ्नो परम्परा संस्कृति खर्चालु भएका कारण उनीहरूको आर्थिक स्तर उठ्न नसकेको देखे । उतिबेला छोरीचेलीको विवाह हुँदा माइती पक्षले रीत (सोत) खाने प्रथाले दह्रो जरा गाडेको थियो ।
छोरीचेलीको विवाहमा जसले केटीपक्षको घरमा बढी सुनौली (सुन) र रुपौली (रुपिँया) पुर्‍याउन सक्छ उसको इज्जत ठूलो हुने मान्यता थियो । विवाह र बर्खीमा जसले बढी ठूलठूला चारखुट्टे चौपया काट्न सक्छ र जसले जाँडरक्सीको खोलो बगाउन सक्छ, उसैको ठूलो इज्जत हुन्थ्यो । यस्ता खर्चालु कार्यक्रम गर्न सुब्बाहरू रुपिँया काढ्न आफ्ना रैतीहरूकहाँ पुग्थे । यसवापत बाहुन, क्षेत्रीहरूले सुब्बाका खेतहरू भोगबन्धकी र मासिकट्टामा लिन्थे ।
सुब्बाहरूले उनीहरूको विवाह र बर्खी संस्कारैपिच्छे बढ (थप) ऋण लिन्थे । यस्तो अवस्थामा लिम्बूहरूले घरबार बिहीन भएर बसाइँ हिँडेका लिम्बूहरू फाल्गुनन्दका आँखामा ठोक्किए ।
अर्जुनबाबु माबुहाङ
लिम्बूहरु सामाजिक जनजीवनको यस्तो पीडादायी एवं दर्दनाक अवस्थामा फाल्गुनन्दले थुम-थुमका लिम्बू, सुब्बाहरूलाई बोलाएर वि.सं १९८८ वैशाख २४ गते पाँचथरको चोक्मागुको लोब्रेकुटीमा सत्य धर्म मुचुल्का गराए ।
सो मुचुल्कामा फेदापमा काजिमान सुब्बा, चौविसका प्रेमबहादुर माबोहाङ, पाँचथरका शेरबहादुर लाओतीजस्ता नामी सुब्बाहरूको सहभागिता थियो । मुचुल्कामा छोरीचेलीको सोत खान नहुने, संस्कृति, संस्कार, अनुष्ठानमा मदमंसको प्रयोग गर्न नहुने मुख्य बुँदाहरू थिए ।
यो मुचुल्काले विशेष गरी विपन्न लिम्बूहरूको जीवनमा ठूलो परिवर्तन एवं सुधार ल्यायो । उक्त मुचुल्का लिम्बूहरूको हकमा म्याग्नाकार्टा (बेलायतमा सन् १२१५ मा बनेको कानून) जस्तै बन्यो ।
अन्ततः सत्य मात्रै बोल्नु पर्छ, र सत्यकर्म मात्रै गर्नुपर्छ भन्दै हिँड्ने जोगीको नाम सत्यको मात्र पक्षधर लिने, सत्यको राजा भनेर फाल्गुनन्दको विचारलाई “सत्यहाङमा” भनेर कहलियो । लिम्बूजातिका यी महान समाज सुधारकको वि.सं २००५ साल चैत्र २२ गते सोमबारका दिन इलामको सिलौटी, हाङयकमा देहान्त भयो ।
फाल्गुनन्दको योगदान र लिम्बु समुदायमा बहस
फाल्गुनन्दमा लिम्बू भाषा, लिपि, संस्कृति, संस्कारमा पनि पोख्त ज्ञान थियो । फाल्गुनन्दपछिका उनका अनुयायीहरूले फाल्गुनन्दका सामाजिक सुधारहरूलाई विभिन्न कोणहरूबाट विवादमा पार्न खोजेको देखिन्छ ।
फाल्गुनन्दले बोलेका, लेखेका कुराहरू आज खुट्याउन गाह्रो परिरहेको छ । आफैं युमा माहारानी भए हिँड्ने फाल्गुनन्दले कहाँ र कता लिम्बूहरूको ‘किरात धर्म’ हो भनेर बोलेका वा लेखेका छन्, थाहा छैन ।
आज फाल्गुनन्दको लोकप्रिय मुचुल्काको जगबाट किराँत धर्मको आचार संहिता बनाइएको छ । र, आज लिम्बूहरु दुईवटा संस्कारिक समूहमा विभाजित बनेका छन् ।
फाल्गुनन्दले लिम्बूहरूलाई आफ्नो परम्परागत संस्कार छोड भनेका होइनन्, सुधारौं मात्र भनेका हुन्, भोगवली गर्न नसक्नेले फूलपाती चढाएर कुनै पनि संस्कार गर्न नसकिने होेइन
लिम्बू समुदायमा संस्कार र अनुष्ठानमा भोगवली, जाँडपानी चलाउने जति हत्यहाङमा र रोटी, फूलपाती चढाउनेहरु जतिलाई सत्यहाङमा भनिन्छ ।
तर, फाल्गुनन्दले लिम्बूहरूलाई आफ्नो परम्परागत संस्कार छोड भनेका होइनन् । सुधारौं मात्र भनेका हुन् । भोगवली गर्न नसक्नेले फूलपाती चढाएर कुनै पनि संस्कार गर्न नसकिने होेइन ।
लिम्बुहरुको धार्मिक ग्रन्थ मुन्धुममा भोगवली गर्नुपर्छ भन्ने पनि छैन । त्यो त देवारी )फेदाङमा, साम्बा, येबा, येमा) ले भन्दा पनि मैनामका धनीहरुमा भर पर्ने कुरा हो ।
किरात, भाषा, धर्म, जाति के, हो, यसको आधिकारिकता कसैलाई थाहा छैन । किराती विद्वानहरूले किरात जाति र भाषाको विद्घता जति नै छाँटे पनि किरात जाति, किराती भाषा भनेर राज्यले अझैसम्म स्वीकार्न सकेको छैन । लिम्बूहरूको धर्म किरात हो भनेर जनगणनामा लेखिएको छ । तर, धर्म भनेको के हो भनेर लिम्बू जातिमा बहस भएको छैन । जनगणनामा किरात धर्म लेख्दैमा लिम्बुहरूका आत्माले मुक्ति पाए त ?
लिम्बूको मुन्धुमलाई मान्ने हो भने स्वर्ग, नर्क यही जुनीमा भेटिन्छ । त्यो नै लिम्बूहरूको जीवनको सुन्दर पक्ष हो र दर्शन पनि । लिम्बूको कुनै अर्को जुनी छैन ।
हो, लिम्बूबीच अहिले विभिन्न धार्मिक मण्डलीहरू खडा भइरहेका छन् । त्यो आफ्नो शोखको विषय बन्यो । कुनै पनि धर्मका राम्रा पक्षहरूसँग सहमत हुन र त्यसलाई लिन हुन्छ र सकिन्छ । तर, क्रिश्चियन वा किरात धर्म भन्नेले लिम्बूका परम्परागत संस्कारहरूमा हिन्दू र क्रिश्चियन मूल्य, मान्यता घुसाउन मिल्दैन ।
लिम्बू जातिका महान पूर्खा सोदुहाङ लेप्मुहाङलाई शिवजी भन्न भएन । येशु भन्न भएन । शिवजीको उत्पत्तिस्थल कैलाश हो भने सोदुङहाङ लेप्मुहाङकोे उद्गम स्थल ताप्लेजुङको मुरिङला खारिङला हो । येशुको जन्मस्थल जेरुसेलम होला । यो त दिग्भ्रम पार्न खोजिएको र अरुको मूल्यमान्यतामाथि अतिक्रमण गर्न खोजिएको भएन र ? राजनीतिका लागि हो भने भन्नु केही छैन ।
होइन भने किरात धर्म भनेपछि किरात धर्मको आफ्नै आचारसंहिता बन्छ । धर्म भनेपछि त्यो गर्न हुने, त्यो गर्न नहुने, त्यहाँ, स्वर्ग छ, त्यहाँ नर्क छ भन्ने हुन्छ । यसो गर्दा पाप हुन्छ, यसो गर्दा धर्म हुन्छ भन्ने हुन्छ । तर, लिम्बूका हकमा यस्ता कुराहरूको परम्परा र संस्कारले निर्देश गर्छ, जुन मुन्धुममा आधारित छ ।
फाल्गुनन्दले खडेरीमा पानी उमारे, पहिरो थामे, राजाका अगाडि हातगडी आफैं फुस्किए जस्ता हावा कुराले फाल्गुनन्दको महान समाज सुधारलाई दन्त्य कथा बनाउन खोजिएको भान हुन्छ । यस्ता समाज सुधारकले केके बोले, लेखे ? यस्ता कुराहरूको खोज, अनुसन्धान, प्रकाशन र व्यवहारिक प्रयोग हुन सक्यो भने मात्रै उनीमाथि सच्चा श्रद्धाञ्जली हुनेछ ।
(लेखक लिम्बु संस्कृति एवं मुन्धुमका विज्ञ हुन्)
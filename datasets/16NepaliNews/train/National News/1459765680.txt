
﻿बाह्रखरी ।
नेपाली बालबालिका ५ हजार २ सय ५० बेलायती पाउन्डमा (भारू ५ लाख नेपाली रूपैँया ८ लाखमा) भारतको जालन्धरबाट विक्री हुने गरेको रहस्य बेलायतको पत्रिका दी सनले खोलेको छ ।
गोप्य अनुसन्धानमा बालबालिकालाई घरेलु बँधुवा मजदुर बनाउन पञ्जाबको जालन्धर सहरमा खुला किनबेच हुनेगरेको कटु यथार्थ पत्ता लागेको पत्रिकाको ४ अप्रिलको अङ्कमा छापिएको अनुसन्धानमूलक समाचारमा लेखिएको छ ।
दी सनका अनुसार भूकम्पबाट घरबारविहीन भएका नेपाली बालबालिका र भारतकै गरिब परिवारका बालबालिका बेलायती परिवारलाई विक्री गर्ने संगठित गिरोह नै सक्रिय छ ।
दी सनको अनुसन्धान समूहलाई बालबालिका विक्री गर्ने एउटा गिरोहले शरणार्थी नेपाली बालबालिका र विपन्न भारतीय केटाकेटीलाई ५ हजार २ सय ५० पाउन्डमा बेच्न तयार भएको थियो । गिरोहको मखन सिंहले अफूले बेलायतमा बालबालिका पठाइसकेको बताएको थियो । सिंहलाइ उद्धृत गर्दै दी सनले लेखेको छ – नेपाली बालबालिकालाई बेलायत लैजाउ । उनीहरू असल छन् । तिनले घरको कामकाज राम्ररी गर्छन् भने खाना पकाउन पनि सिपालु हुन्छन् । कसैले चासो पनि राख्दैन ।
बालबालिका किनबेच गर्ने समूहले भूकम्पपछि आश्रयको खोजीमा भारत पुगेका नेपाली परिवारलाई झुक्याएर बालबालिकाको नक्कली कागजपत्र बनाई टुहुरा बालबालिका भन्दै बेलायतमा धर्मसन्तानका रूपमा पठाउने गरेको पनि दी सनले लेखेको छ । यस्ता बालबालिकालाई पहिले भारतकै धनी परिवारले किन्ने र जाली कागजपत्र बनाएर बेलायत पठाउने गर्छन् ।
जालान्धरमा क्रियाशील बालबालिका बेचबिखन गर्ने गिरोहका सदस्यलाई दी सनको अनुसन्धान टोलीले बेलायतमा बसेवास गर्ने धनी शिखका रूपमा भेटेका थिए । उनले परिवारमा पत्नी बिरामी र आमा बूढी भएकाले घरको हेरचाह गर्नसक्ने नोकर केटा वा केटीको खोजीमा आएको बताएका थिए।
दान नामको सामाजिक संस्थाका आडमा बालबालिका बेचबिखन गर्दैअएको गिरोहको सदस्य मखन सिंहले नक्कली क्रेता बनेर गएको दी सनका सदस्यहरूलाइ अर्कै गोप्य ठाउँमा लगेको थियो ।
गोप्यरूपमा उसको भिडियो खिचिएको थाहा नपाएको सिंहले काम गर्ने केटाका साथै बेलायत लैजानका लागि जाली कागजपत्र बनाउन पनि सक्ने दाबी गरेको थियो । बेलायत लैजान सकिएला त भन्ने प्रश्नमा सिंहले अफूले थुप्रै बालबालिका पठाइसकेको पनि दाबी गरेको थियो। सिंहले बालबालिका लाने भए ५ लाख भारतीय रूपैँया दिनुपर्ने बताएको पनि दी सनको समाचारमा लेखिएको छ ।
सिंहले खेल्दै गरेका बालबालिकालाई देखाएर बेलायत जाने हो भनेर सोधेको र घरमा काम गर्नका लागि नेपाली बालबालिका उपयुक्त हुने पनि बताएको समचारमा लेखिएको छ । बालबालिका बेच्ने गिरोहको सदस्य सिंहले बेलायत लैजाने प्रकिया मिलाउन केही समय लाग्ने र त्यसपछि किन्ने र बेच्नेका बीचको सम्बन्ध नरहने समेत जानकारी गराएको थियो । बेलायत लैजाने कागजपत्र बनाउनेहरूसँग अफ्नो सम्पर्क भएको जानकारी पनि सिंहले दिएको थियो ।
सिंहले अफू १० वर्षदेखि यही धन्दामा लागेको बताउँदै ससाना बालबालिका लाँदा उनीहरू आमाबाबु सम्झेर रुन्छन् र पछि समस्या हुन्छ भन्दै १२ – १३ वर्षका केटाकेटी लैजान सल्लाह दिएको थियो । सिंहले तत्काल कुरा छिन्न जोड गर्दै अहिल्यै बेलायत लगिहाल्ने नभएकाले कागजपत्र मिलाउन समय लाग्ने बताएको थियो ।
गोप्य अनुसन्धानमा गएको दी सनको टोलीका सदस्यहरू तत्काल किन्न नसक्ने भन्दै त्यहाँबाट फुत्केको पनि समाचारमा उल्लेख छ ।
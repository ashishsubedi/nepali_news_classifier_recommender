
﻿
१२ फागुन, काठमाडौं । त्रिभुवन विश्वविद्यालयका उपकुलपति प्राध्यापक डा. तीर्थ खनियाँले प्राध्यापक भर्नाको तयारी नरोकिने बताएका छन् ।
त्रिभुवन विश्वविद्यालयले हालै १ हजार ४ सय जना प्राध्यापक भर्नाका लागि विज्ञापन खोलेको छ र त्यसमध्ये नौ सय बढीलाई आन्तरिक प्रतिस्पर्धाबाट नियुक्ती गर्ने तयारी भइरहेको छ । तर, माओवादी निकट विद्यार्थी संगठनहरुले राष्ट्रिय-अन्तरराष्ट्रिय मूल्य मान्यताविपरित खुल्लाभन्दा आन्तरिक प्रतिस्पर्धाबाट धेरैलाई नियुक्त गर्न खोजिएको भन्दै विरोध गर्दै आएका छन् । यसै विषयलाई केन्दि्रत गरी एमाओवादी, वैद्य माओवादी र विप्लव माओवादी निकट विद्यार्थी संगठनहरुले संयुक्तरुपमा बुधबार अन्तरक्रिया कार्यक्रम आयोजना गरे ।
महिला आयोगको हलमा आयोजित अन्तरक्रियामा सहभागी डा. खनियाँले तत्कालीन सरकारले विशेष निर्णय गरेर नजिर नबन्ने गरी आन्तरिक रुपमा धेरै प्राध्यापकहरुलाई स्थायी गर्ने निर्णय गरेकाले पछि फर्किने स्थिति नभएको तर्क गरे ।
आफूहरुलाई स्थायी गर्न माग गर्दै रत्नपार्कमा अनसन बसेका प्राध्यापकहरुसँग तत्कालीन गिरिजाप्रसाद कोइराला नेतृत्वको सरकारले गरेको सम्झौतालाई अहिले कार्यान्वयन गर्न लागिएको डा. खनियाँको भनाइ थियो ।
उनले भने, ‘दस-बाह्र वर्षदेखि पढाइरहेका साथीहरूको कक्षा बहिष्कार नभएको हुनाले उहाँहरुको योग्यता प्रमाणित भएको छ । तत्कालीन सरकारले विशेष निर्णय गरेर नजिर नबन्ने गरी यो निर्णय गरेकाले अब पछि फर्किने स्थिति छैन ।’
टपरलाई सिधै स्थायी नियुक्ति
उनले अब फ्याकल्टी टपरलाई र विश्वका टप युनिभर्सिटीमा पढाएका टप नेपाली प्रोफेसरलाई सिधै त्रिविमा स्थायी नियुक्ति दिने योजना बनाइरहेको जानकारी पनि दिए ।
पूर्व रेक्टर महेन्द्र सिंहले रत्नपार्कमा अनसन बसेकाहरुसँग सहमतिको नाममा जुस खुवाएर विश्वविद्यालयमा राजनीतिक हस्तक्षेप गरिएको टिप्पणी गरे । तत्कालीन शिक्षाध्यक्षसमेत रहेका सिंहले भने, ‘प्राध्यापक नियुक्ति एउटा क्रोनिक रोग हो । अनसन र जुसको भरमा प्राध्यापक नियुक्ति गरिनुहुन्न ।’ उनले त्रिविका फोटोकपी विश्वविद्यालय खोल्दै जानुको कुनै औचित्य नरहेको समेत बताए ।
कार्यक्रममा नेपाल प्राध्यापक संघका कोषाध्यक्ष किशोर गौतमले विश्वविद्यालयमा राजनीतिक भागवण्डाको आधारमा नियुक्ति पाउनेले त्यसखालको नियुक्ति अस्विकार गरेको दिनबाट मात्रै भागशान्ति सँस्कृति अन्त्य हुने बताए ।
अन्तरक्रिया कार्यक्रममा एमाओवादी निकट नेपाल राष्ट्रिय प्राध्यापक संगठनका महासचिव एवं करार प्राध्यापक पुर्ण लामिछाने, वैद्य माओवादी निकट नेपाल राष्ट्रिय प्राध्यापक संगठनका अध्यक्ष प्रा.डा. जगदीशचन्द्र भण्डारीले पनि त्रिविको विज्ञापनको विरोध गरेका थिए ।
विज्ञापन अन्यायपूर्ण: क्रान्तिकारी

एमाओवादी सम्बद्ध अखिल क्रान्तिकारीका अध्यक्ष रमेश मल्लले राजनीतिक पहुँचका आधारमा करारमा राखिएका नौ सय बढी प्राध्यापकहरुलाई आन्तरिक प्रतिस्पर्धाको नाममा स्वतः स्थायी गरेर हजारौं नयाँ क्षमतालाई अन्याय गरिएको बताए । उनले त्रिविले खोलेको विज्ञापन अन्यायपूर्ण रहेकाले खारेज हुनुपर्ने माग गरे ।
अखिल क्रान्तिकारीका प्रवक्ता सुरेन्द्र बस्नेतले राजनीतिक पहुँचका आधारमा त्रिबिमा पढाउन सुरु गर्ने, त्यहिँ करार सेवामा नियुक्ति लिने र आन्तरिक प्रतिस्पर्धाको नाममा स्थायी हुने षडयन्त्रको आफूहरुले बिरोध गरेको बताए ।
‘आरक्षण कोटा धेरै राखेर सक्षम व्यक्तिहरुलाई खुला प्रतिस्पर्धामा आउने बाटो नै बन्द गरिएकाले हामीले बिरोध गरेका हौं,’ प्रवक्ता बस्नेतले भने, ‘शैक्षिक संस्थामा राजनीतिकरण गर्न खोजिनु कुनै पनि हालतमा मान्य हुँदैन ।’

﻿काठमाडौं । नक्कली प्रमाणपत्र पेश गरी को–पाइलट बनेका धनुषाका विशाल कार्की पक्राउ परेका छन् । नेपाल प्रहरीको केन्द्रीय अनुसन्धान ब्यूरो (सीआईवी)ले ‘अपरेशन हक’अन्तर्गत नक्कली शैक्षिक प्रमाणपत्र पेश गरी को–पाइलट बनेका कार्कीलाई मङ्गलबार ललितपुरको कुपन्डोलबाट पक्राउ गरेको हो ।
काठमाडौंको अस्कल क्याम्पसमा आईएससी पढेको नक्कली शैक्षिक प्रमाणपत्र पेस गरी कार्कीले फिलिपिन्समा पाइलट कोर्स पढेको ब्यूरोले जनाएको छ । फिलिपिन्सबाट पाइटल कोर्स गरी नेपाल नागरिक उड्ययन प्राधिकरणबाट इजाजत लिएर गोमा एयरमा को–पाइलटका रुपमा काम गरेको ब्यूरोका एसपी ताराणी लम्सालले बताए ।
“कार्कीले २०१५ को सेप्टेम्बरदेखि गोमा एयरमा काम गर्न थालेको र उनी थप कोर्स गर्न अमेरिका जाने तयारीमा थिए”, एसपी लम्सालले भने, “उनको पाइलट कोर्स गरेको प्रमाणपत्र भने हेर्न बाँकी छ ।”
भारतबाट आईएससी पढे पनि परीक्षामा फेल भएपछि पाइलट बन्ने धोको पूरा गर्न नक्कली प्रमाणपत्र पेस गरी पाइलट कोर्स गरेको कार्कीले बयान दिएको प्रहरीले जनाएको छ ।
नक्कली प्रमाणपत्र पेस गरी बनेका यस्ता नक्कली पाइलटका कारण नेपालको हवाई क्षेत्रमा समस्या आउने गरेको सीआईवीका प्रमुख डीआईजी नवराज सिलवालले बताए । उनले भने, “अनुभवका आधारमा मात्र हवाई जाहाज उडाउनु असुरक्षित हो, त्यसैले गर्दा अन्तर्राष्ट्रिय क्षेत्रमा बदनाम हुने गरेको छ ।”
ब्यूरोले ‘अपरेसन हक’ अन्तर्गत ७२ जनाभन्ढा बढी पाइलटमाथि अनुसन्धान थालेको डीआईजी सिलवालले बताए ।
मङगलबार पक्राउ परेका को–पाइलट कार्कीमाथि सरकारी छाप र दस्तखत किर्ते ऐन अन्तर्गत आवश्यक अनुसन्धान भैरहेको प्रहरीले जनाएको छ ।
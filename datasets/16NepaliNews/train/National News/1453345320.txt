
﻿
सागर पण्डित/नयाँ पत्रिका काठमाडौं, ७ माघ
वन तथा भूसंरक्षण मन्त्रालयले पारिस्थितिकीय सेवा भुक्तानी नीति तयार पारेको छ । जैविक विविधता, कार्बन, पर्यटन, जलाधार संरक्षणजस्ता सेवा बिक्रीमार्फत गरिबी निवारणमा टेवा पुर्‍याउने उद्देश्यले यस्तो नीति ल्याउने तयारी गरेको हो ।
एक वर्षदेखिको निरन्तरको प्रयासपछि मन्त्रालयले पारिस्थितिकीय सेवा भुक्तानीसम्बन्धी नीति २०७२ को मस्यौदा तयार गरेको हो । मन्त्रालयले वातावरण महाशाखा प्रमुखको संयोजकत्वमा उच्चस्तरीय प्राविधिक समिति नै बनाएर नीति तर्जुमा थालेको थियो ।
प्राविधिक समितिकी सदस्य सचिवसमेत रहेकी मन्त्रालयकी उपसचिव मधु घिमिरेले पारिस्थितिकीय नीतिको आवश्यकता अत्यधिक रहेकाले नीति तयार पारिएको जानकारी दिइन् । उपसचिव घिमिरेका अनुसार सो नीतिको मस्यौदाबारे सरोकारवालहरूसँग छलफल गरेर अन्तिम रूप दिने तयारी गरिएको छ । घिमिरेले नीतिलाई अन्तिम रूप दिएर छिट्टै मन्त्रिपरिषद् बैठकबाट पारित गरी नीति कार्यान्वयनमा ल्याउने तयारी गरिएको जानकारी दिइन् ।
वन तथा भूसंरक्षणमन्त्री अग्निप्रसाद सापकोटा चाँडै मन्त्रिपरिषद्बाट नीति पारित गराउने योजनामा छन् । मन्त्री सापकोटाले मन्त्रालयको प्रशासनिक तथा प्राविधिक नेतृत्वलाई नीतिलाई अन्तिम रूप दिने गरी अघि बढ्न निर्देशन दिएको स्रोतले जानकारी दियो ।
पारिस्थितिकीय प्रणालीको आर्थिक, सामाजिक, तथा वातावरणीय महत्त्व रहेको मन्त्रालयले जनाएको छ । नेपालमा १ सय १८ पारिस्थितिकीय प्रणाली छन्, जसले पारिस्थितिकीय सेवाका रूपमा खाद्य पदार्थ, वन पैदावर, भूसंरक्षण, विपद् जोखिम न्यूनीकरण, जलवायु परिवर्तन अनुकूलन, जैविक विविधता संरक्षण, पर्यापर्यटनजस्ता सेवा दिइरहेका छन् । यिनै पारिस्थितिकीय प्रणालीको दिगो व्यवस्थापन, बुद्धिमतापूर्ण उपयोग र लाभको समानुपातिक वितरण गर्न मन्त्रालयले पारिस्थितिकीय सेवाको भुक्तानीसम्बन्धी नीति ल्याउने तयारी गरेको हो ।
नीतिको मुख्य लक्ष्य सेवा प्रदायक वा सेवाहरूको अधिक दोहनका कारण जोखिममा परेकालाई वित्तीय प्रोत्साहन गर्ने रहेको छ । नीतिमा पारिस्थितिकीय सेवाहरूको व्यापार तथा दिगो व्यवस्थापन प्रवद्र्धन गर्ने, सरोकारवालाको प्राविधिक क्षमता तथा दक्षता अभिवृद्धि गर्ने, संस्थागत संरचनाहरूको स्थापना तथा संस्थागत क्षमता अभिवृद्धि गर्ने, लगानी तथा लाभांशको समन्यायिक वितरण सुनिश्चित गर्ने, पारिस्थितिकीय सेवाहरूको व्यापार तथा दिगो व्यवस्थापन गर्ने योजना राखिएको छ । वन मन्त्रालयले पारिस्थितिकीय सेवा भुक्तानी प्रणाली कार्यान्वयनका लागि केन्द्रीय नियमक निकायको रूपमा कार्य गर्नेछ ।
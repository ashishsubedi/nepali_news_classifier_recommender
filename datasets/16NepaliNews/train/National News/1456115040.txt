
﻿
दिल्लीमा जवाहरु लाल विश्वविद्यालय (जेएनयू) मा कथित भारत विरोधी नारा लगाएको आरोपमा देशद्रोहको मुद्दा झेलिरहेका उमर खालिद र उनका साथीहरु आइतबार राति विश्वविद्यालय पुगे ।
खालिदले एडी ब्लकमा जम्मा भएका विद्यार्थीहरुलाई सम्बोधन गरे र जेएनयू विवादल आफूलाई मुसलमान भएको महसुस दिएको बताए । उनले भने, ‘पछिल्लो सात वर्षमा मलाई कहिल्यै यो कुरा महसुस भएन कि म मुसलमान हुँ । म आफूले पनि मुसलमानको रुपमा प्रस्तुत गरिनँ । तर, पछिल्लो १० दिनमा पहिलो पटक लाग्यो कि म मुसलमान हुँ ।’
उनले सोमबार पुलिससामू आत्मसमर्पण गर्न सक्ने अनुमान समेत गरिएको भारतीय सञ्चार माध्यमहरुले जनाएका छन् ।
उमेर खालिदका साथै रामा नागा, अनिर्बन भट्टाचार्या, अनन्त प्रकाश नारायण र आशुतोष कुमार पनि क्याम्पसमा देखिएका छन् ।
उमर खालिदले नौ फेब्रुअरीमा भएको कार्यक्रमका क्रममा आफूले भारत विरोधी नारा नलगाएको बताए ।
भारतको संसदमा भएको आक्रमणका दोषी अफजल गुरुलाई फाँसी दिएको दोस्रो वर्षमा जेएनयू परिसरमा कार्यक्रम राखिएको थियो । यस क्रममा भारत विरोधी नारा लगाएको आरोप छ ।
एक टीभीले यो खबर सार्वजनिक गरेको थियो । त्यसपछि पूर्वी दिल्लीबाट बीजेपी सांसद रहेका महेश गिरीले दिएको उजुरीका आधारमा प्रहरीले विद्यार्थीहरुमाथि देशद्रोहको मुद्धा लगाएको छ ।
यो मुद्धामा पुलिसले छ जनालाई मुख्य अभियुक्त बनाएको छ, जसमा जेएनयू छात्र संघका अध्यक्ष कन्हैया कुमार पनि छन् । उनलाई प्रहरीले पक्राउ गरिसकेको छ र उनी अहिले जेलमा छन् । उमर खालिदसहित पाँच जना भने फरार छन्, जसका बारेमा भारतीय सञ्चार माध्यमहरुमा निकै चर्चा भइरहेको छ र उनीहरुलाई देशद्रोही भनिएको छ ।
तर, उमर खालिदको परिवारले भने आफ्नो छोरालाई गलत रुपमा फसाइएको दाबी गरेका छन् । केही सञ्चार माध्यमले भने भारत विरोधी नारा लगाएको भनेर देखाइएको भिडियो फर्जी भनेका छन् ।
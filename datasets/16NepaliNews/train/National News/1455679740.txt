
﻿५ फागुन, काठमाडौं । नेपाली कांग्रेस काठमाडौं जिल्ला अधिवेशनमा नयाँ नेतृत्व चयनका लागि बुधबार निर्बाचन हुँदैछ  ।
नयाँ नेतृत्व चयनका लागि बिहान ९ बजेदेखि भृकुटीमण्डपमा मतदान सुरु हुने निर्बाचन समितिले जनाएको छ । मतदान मध्यान्ह १२ बजेसम्म चल्ने कार्यतालिका छ ।
निर्वाचनमा एक हजार २७३ क्षेत्रीय प्रतिनिधिले मतदान गर्नेछन् ।
कार्यसमितिको सभापतिमा भीमसेनदास प्रधान र सबुज बानियाँले मंगलबार प्यानलसहित उम्मेदवारी दर्ता गराएका थिए । प्रधान वर्तमान सभापति हुन् भने बानियाँ पार्टी महामन्त्री प्रकाशमान सिंह निकट हुन् ।
प्रधानले आफूले बानियाँसँग नभइ पार्टी महामन्त्री सिंहसँग प्रतिस्पर्धा गरिरहेको र आफू नै विजयी हुने बताएका छन् । उता बानियाँले काठमाडौंका १० निर्बाचन क्षेत्रमध्ये ९ निर्बाचन क्षेत्रका सभापतिहरुको समर्थन आफूलाई भएकाले जित सुनिश्चित भएको दाबी गरेका छन् ।
सचिवमा ३ उम्मेदवार 
सचिव पदमा प्रधानको प्यानलबाट अर्जुन पराजुलीले र बानियाँ प्यानलबाट राजकुमार नकर्मीले उम्मेदवारी दिएका छन् । सचिव पदकै लागि प्रणय सिंहले स्वतन्त्र रुपमा उम्मेदवारी दिएका छन् ।
यस्तै कोषाध्यक्षमा नर्मदा पोखरेल र गोविन्द पुडासैनीले उम्मेदवारी दिएका छन् । पोख्रेल प्रधान प्यानलकी पुडासैनी बानियाँ प्यानलका हुन् ।
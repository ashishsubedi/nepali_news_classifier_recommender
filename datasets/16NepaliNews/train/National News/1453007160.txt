
﻿
३ माघ, काठमाडौं । गत बैशाखमा गएको शक्तिसाली भूकम्पले सिन्धुपाल्चोक, गोर्खा, दोलखा लगायतका १४ जिल्लामा ठूलो क्षति गरेको थियो । तर, राष्ट्रिय पुनर्निर्माण प्राधिकरणले काठमाडौंको रानीपोखरी र ललितपुरको बुङ्मतीबाट पुननिर्माणको महाअभियान सुरु गर्‍यो ।
रानीपोखरीबाट राष्ट्रपति विद्या भण्डारी र बुङ्मतीबाट प्रधानमन्त्री केपी ओलीले पुनर्निर्माणको महाअभियानको सुरु गरे । सबैभन्दा बढी क्षति गरेका ठाउँबाट पुनर्निर्माण अभियानको सुरु हुनु पर्नेमा किन रानीपोखरी र बुङमतीबात सुरु गरियो ?
‘एकैसाथ, लाप्राक, बारपाक, सिन्धुपाल्चोक दोलखालगायतका ठाउँबाट पुननिर्माण महाअभियान सुरु गर्ने योजना थियो तर ती ठाउँमा सुरु गर्नका लागि पर्याप्त तयारी नभएकाले पूर्ण तयारी पुगेका ठाउँहरु (रानीपोखरी र बुङ्मती) बाट महाअभियान सुरु गरेका हौं,’ पुनर्निर्माण प्राधिकरणका प्रमुख कार्यकारी अधिकृत सुशील ज्ञावालीले भने ।
प्राधिकरणले माघ २ गतेदेखि बैशाख १२ गतेसम्म पुननिर्माणको महा अभियान सञ्चालनको सुरुवात गरिसकेको छ । पुननिर्माणका लागि एक मिनेट पनि ढिलो नगर्ने नीतिका कारण प्राधिकरणले तयारी पुगेका ठाउँबाट महाअभियानको सुरु गरेको ज्ञावालीले बताए ।
‘हामी पुननिर्माणका लागि एक मिनेट पनि बस्न सक्दैनौं,’ उनले भने । रानीपोखरीको पुननिर्माणका लागि केही दिनभित्रै काठमाडौं महानगरपालिकाले बोलपत्र आहृवान गर्ने उनले जानकारी दिए । यसरी आक्रम शैलीमा पुननिर्माण थाल्दा पनि यो वर्षायामसम्ममा जनताको धेरै घरहरुश्र बनाउन नसकिने तीतो यथार्थ भएको उनले बताए ।
‘एउटा तीतो यथार्थ छ, जो मैले भन्नै पर्ने हुन्छ,’ ज्ञावालीले भने- ‘आक्रमक शैलीका पुननिर्माण गर्दा पनि यो वर्षयाममै सबै जनतालाई स्थायी घर बनाउन सक्ने अवस्था छैन ।’
फागुनभरमा १५ सय इन्जिनियर गाउँ पुग्ने
राष्ट्रिय पुननिर्माण प्राधिकरणले भूकम्पपछिको पुननिर्माणका लागि फागुन महिनाभरमा १५ सय इन्जिनियरलाई गाउँमा पठाउने भएको छ ।
सीइओ ज्ञावालीले इन्जिनियरहरुलाई तालिम दिएर पुननिर्माणका लागि भूकम्प प्रभावित गाउँ-गाउँसम्म पुर्‍याउने बताए । ‘हामीले अहिले इन्जिनियरहरुलाई तालिम दिइरहेका छौं । फागुन महिनाभरमा १५ सय इन्जिनियरहरु तालिम लिएर पुननिर्माणका लागि गाउँ-गाउँसम्म पठाउने छौं,’ उनले भने ।
स्थानीय जनताको सहभागिताबिना पुननिर्माणको काम सफल नहुने भएकाले जनसहभागितालाई प्राधिकरणले विषेश प्राथमिकता दिएर काम गर्ने उनले बताए ।
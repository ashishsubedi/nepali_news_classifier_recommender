
﻿९ पुस, मोरङ । राजधानी काठमाडौंमा मच्छिन्द्र नाथको भव्य रथयात्रासहित पूजा आराधना हुँदै आएकोमा मुलुक बाहिर पहिलोपटक मोरङको केराबारीमा रातो मच्छिन्द्र नाथको मूर्ति स्थापना गरिएको छ ।
केराबारी बजारको केन्द्रमा रहेको मच्छिन्द्र चोकलाई सार्थकता दिन स्तम्भ सहित ५ फिट अग्लो मूर्ति निर्माण गरिएको हो । केराबारीका युवाहरुको पहलमा करिब १० लाखको लागतमा मच्छिन्द्र नाथको प्रतिमासहितको स्तम्भ निर्माण गरिएको हो ।
अन्तराष्ट्रिय मूर्तिकार एवं कलाकार विक्रम श्रीबाट निर्मित सो मच्छिन्द्र नाथको प्रतिमा पौष १९ गते विधिवत पूजा आराधना गरी उद्घाटन गरिने भएको छ ।
स्थानीय युवा अनिल बस्नेतको अध्यक्षतामा बनेेको ७ सदस्यीय युवाहरुको समितिले दाताहरुवाट रकम संकलन गरी मच्छिन्द्र चोकमा मूर्ति निर्माण गरेका हुन् । यो मूर्ति निर्माणले चोकको आर्कषण तथा बजारको सौन्दर्य बढेको छ ।
प्रतिमा निर्माणका लागि केराबारी गाविसबाट स्थानीय ३ वटा क्रसर उद्योग र इटहरीका व्यवसायी रोसन सुब्बाबाट एक/एक लाखका दरले ५ लाख र व्यवासायी भीम पौडेल, सारदाप्रसाद ढकाल र नरेन्द्र सोनीले ५० हजारका दरले सहयोग गरेका छन् । त्यस्तै केराबारी अन्य विभिन्न व्यक्तिवाट समेत रकम संकलन गरिएको निर्माण समितिका अध्यक्ष अनिल वस्नेतले वताए ।
केराबारीमा मच्छिन्द्र नाथको नामवाट एक उच्च मावि, सहित विभिन्न आधादर्जन वढी संघसंस्था रहेका छन् । मच्छिन्द्र नाथको नामबाट धार्मिक रुपमा वर्षेनी मच्छिन्द्र मेला लाग्दै आएका कारण मच्छिन्द्र नाथको प्रतिमा सहितको स्तम्भ निर्माण गरिएको निर्माण समितिका अध्यक्ष अनिल वस्नेतले बताए ।
केराबारीमा मच्छिन्द्र नाथको शालिक सहितको स्तम्भ निर्माण भएसँगै केराबारी मच्छिन्द्र नाथको पहिलो ल्याण्डमार्कको रुपमा परिचित भएको छ ।
काठमाडौंमा वर्षेनी रातो र सेतो मच्छिन्द्र नाथको रथयात्रा सहितको जात्रा मनाउने चलन रहँदै आए पनि राजधानी बाहिर पहिलो पटक केराबारीमा निर्माण भएकेा मच्छिन्द्र नाथको प्रतिमाको आर्कषण बढेर गएको र काठमाडौंमा समेत यसको माग बढेको मूर्तिकार विक्रम श्रीले बताए ।
आफ्नो वास्तविक इतिहासलाई बिर्सेर विभिन्न वस्तु तथा व्यक्तिका नाममा शालिक वन्ने क्रमले वास्तविक पहिचान गुम्दै गएको भन्दै युवाहरुको यो प्रयास उदाहरणीय भएको श्रीले बताए ।
दुई दशक रोकिएको मच्छिन्द्रनाथ मेला लाग्ने
यसैवीच धार्मिक, सांस्कृतिक तथा ऐतिहासिक महत्व बोकेकेा परापूर्वकालदेखि लाग्दै आएको मोरङ केराबारीको मच्छिन्द्र मेला पुनः सञ्चालनमा आउने भएको छ । हरेक वर्ष आंैसीको पौष पञ्चमीदेखि साता दिनसम्म लाग्ने सो मेला विगत माओवादी द्वन्द्वकालमा शान्ति सुरक्षाको अभावका कारण लाग्न सकेको थिएन ।
केराबारीको पहिचानका रुपमा स्थापित सो मेला २१ वर्षपछि पुनः लगाउने तयारी गरिएको अयोाजक केराबारी व्यापार प्रबन्ध समितिका अध्यक्ष चुरानसिंह विकले बताए ।
तत्कालीन समयमा खदम खोलाको बगरमा मेला लाग्दै आएको सो मेलालाई विकृति विसंगतिरहित बनाउँदै अगाडि बढाउने उद्देश्यले स्थानीय धार्मिक संास्कृतिक कृषि प्रर्वद्धन गर्न केही परिमार्जन गरिने विकले बताए ।
केराबारी व्यापार प्रबन्ध समितिको अगुवाई तथा खेलकुद विकास समितिको समान्वयमा लाग्न आँटेको सो मेला सभ्य र भव्यरुपमा सम्पन्न गर्न मेला आयोजक कमिटिको मातहतमा स्वयंम सेवक समिति, सांस्कृतिक समिति, प्रचार-प्रसार समितिसहित विभिन्न ५ वटा उपसमिति गठन भएको मेला आयोजक समितिका अध्यक्ष विकले बताए ।
ऐतिहासिक रुपमा मच्छिन्द्र मेला कहिलेदेखि सुरु भएको हो भन्ने ठोस प्रमाण भेटिएको छैन । यद्यपि मेला सञ्चालनको सुरुवात पञ्चायती शासनकालमा तत्कालीन केराबारीका जमिनदार (प्रधानपञ्च) प्रेमबहादुर मावोहाङ काठमाडौं गएका बेला मच्छिन्द्रनाथको भोटो जात्रा तथा रथयात्राबाट प्रभावित भई त्यहाँबाट फर्केर आएपछि सुख्खा खडेरी अनिकाल भोकमारी नलागोस भनेर पानी पार्न खदम खोलाको बगरमा मच्छिन्द्र नाथको पूजा गरी मेला लगाउने गरेको स्थानीयबासी बताउँछन् ।
इतिहासविद सोमप्रसाद खतिवडाका अनुसार राजा नरेन्द्रदेवका पालामा काठमाडौंमा अनिकाल लागेका बेला सहकाल जगाउन सिद्धपुरुष, हठयोगी, प्रसिद्ध महात्माको नामले परिचित मच्छिन्द्र नाथलाई भारतको आसाम कामरुकामक्षवाट नेपाल झिकाइएको र उहाँ नेपाल आउने क्रममा केराबारीमा केही दिन बसी केही शिष्य निर्माण गरी सहकाल जगाउन एउटा पिपलको वृक्षमा पूजाअर्चना गरी हेटौडा हुँदै काठमाडौं गएको दाबी गर्छन् ।
को हुन् मच्छिन्द्र नाथ ?
मच्छिन्द्र नाथ गोरखनाथका गुरु हुन् । असाममा फेरि बजाउँदै हिँड्ने नाग सम्प्रदायका साधु सन्त पानी पार्ने देउताका रुपमा चिनिन्छन् । १३ सय वर्षअघि (तत्कालीन समयमा नेपाल भनिन्थ्यो ) काठमाडौं मा जोगीका रुपमा उनलाई १३०० वर्ष अघि काठमाडौं बन्धुदत्व नाम गरेका नेवार पुजारीले बोकेर ल्याएका थिए ।
हिन्दुहरुले शिवजीको रुपमा र वुद्धिष्टले करुणमय देवताको रुपमा पू्जा गर्दै आएका छन् । भारतको असाममा उनको पूजा गर्न छाडिए पनि काठमाडौंको ललितपुरमा रातो र सेतो मच्छिन्द्रनाथको पूजा गर्ने र सो दिन जात्रा देखाउने प्रचलन रहँदै आएको छ ।
-किशन शाहीबाट
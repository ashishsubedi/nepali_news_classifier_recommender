
﻿
नेपालका पुराना पत्रकारमध्ये गनिन्छन्, माथवरसिंह बस्नेत । पञ्चायतकालदेखि ‘मिसन पत्रकारिता’ मा संलग्न बस्नेत कांग्रेसका गणेशमान सिंह र कृष्णप्रसाद भट्टराईसँग निकट थिए ।
गणेशमानको जीवनीमा आधारित धारावाहिक पुस्तक प्रकाशित गर्दै आएका बस्नेतले अनलाइखबरका चिरञ्जीवी पाैडेलसँग गणेशमानका थप रोचक पाटाहरु उजागर गरेका छन् ।
यसरी भयो नामाकरण
गणेशमानजीको खास नाम हिराकाजी हो । उहाँका बाजे काजी रत्नमानले राखिदिनुभएको नाम हो, गणेशमान ।
रत्नमान भन्नुहुन्थ्यो, ‘हाम्रो सात पुस्ता नर्कमा परे भने पनि यो नातिले निकाल्छ ।’ भक्तपुरको सर्यविनायक गणेशमा नामाकरणका लागि जाँदा चारवटा लरी (त्यतिबेला बस थिएनन्, मानिसहरु ट्रकमा यात्रा गर्थे, जसलाई लरी भन्थे) मा खचाखच निम्तालु लगिएका थिए । उनीहरुलाई भव्य भोज खुवाइएको थियो ।
गणेशमानको परिवार खातापिता थियो । तर, सानो छँदा नै उहाँका पिता सुब्बा ज्ञानमान स्वर्गे हुनुभयो । उहाँलाई हजुरबाले निकै पुल्पुल्याएर हुर्काउनुभयो । सानैमा बुवालाई गुमाएको हुनाले परिवारका अन्य सदस्यले पनि उहाँलाई बढी लाडप्यार गरे । यसको परिणाम राम्रो भएन । गणेशमानजीले सानैदेखि घमण्डी, छुचो र हुल्याहा रुप धारण गर्नुभयो ।
राणाका बच्चालाई पिटाइ
हुनेखाने परिवारको पुल्पुलिएको छोरो गणेशमान बाल्यकालमा स्कुल जान मान्नुभएन । जबकि परिवारमा अरु सबै पढेलेखेका थिए । गणेशमानलाई तीर्थमान भन्ने काकाले घरमै आएर सामान्य शिक्षा दिनुभयो ।
१३ वर्षको उमेरमा बल्ल रत्नमानले नातिलाई विद्यालय भर्ना गर्न सफल हुनुभयो । प्रारम्भिक शिक्षा घरमा लिइसकेकाले दरबार स्कुलले उहाँलाई एकैपटक ५ कक्षामा भर्ना लियो । एक वर्ष स्कुल जानुभयो । तर, ६ कक्षामा पढ्दैगर्दा एउटा घटना भयो र उहाँ स्कुल जानै बन्द गर्नुभयो ।
त्यतिबेला दरबार स्कुलमा राणाहरुका सन्तान मात्रै पढ्ने गर्थे । एक राणाको छोराले गणेशमानलाई मुख छोडेर गाली गरेछ । मुखको जवाफ मुखले दिँदा स्वाद पुग्दैन भनेर गणेशमानजीले हातै छोड्नुभयो । त्यो सफेदपोस विद्यार्थी रुँदै हेडमास्टरकहाँ पोल लगाउन पुग्यो ।  हेडमास्टर रुद्रराज पाण्डेले क्रोधित भएर गणेशमानलाई लठ्ठी उज्याउनुभो । गणेशमानजी कुलेलम ठोकेर घरतिर जानुभयो । भोलिपल्टदेखि स्कुलै जानुभएन । रत्नमानजीले पनि जोड गर्नुभएन ।
टोले गुण्डा गणेशमान

स्कुल छाडेपछि गणेशमान पुरै आवारा हुनुभयो । बिहान तिर्थमान आएर पढाउँथे, त्यसपछि दिनभर आवारागिरीमा बित्थ्यो । टोलटोलमा केटाहरु भेला पारेर गुच्चा खेल्ने, खोपी खेल्ने, तास-जुवा खेल्ने उहाँको दैनिकी बन्यो । बिस्तारै रक्सी खाने आदत बस्यो । भट्टीभट्टी चहार्दै उधारोमा रक्सी खान थाल्नुभयो ।
त्यसपछि त टोले गुण्डाहरुको समूह बनाएर त्यसको नाइकेसमेत हुनुभयो । कति मान्छे पिट्नुभयो, कतिपटक पक्राउ पर्नुभयो र हजुरबुबाको नामले गर्दा छुट्नुभयो, कुनै लेखाजोखा छैन । मसँगको कुराकानीमा एकपटक गणेशमानले भन्नुभएको छ, ‘काठमाडौंमा मैले उधारो रक्सी नखाएको भट्टी र सिड्यूस नगरेकी भट्टीवाल्नी छैन ।’
भूकम्पमा निर्धक्क
नाति नमज्जाले बिग्रिन थालेपछि रत्नमानको चिन्ता बढ्यो । अनि उहाँले तत्कालीन कमाण्डर इन चिफ रुद्रशमशेरको सोर्स लगाएर गणेशमानलाई जागिर लगाइदिनुभयो । अहिले निर्वाचन आयोग बसेको भवन त्यतिबेला चारबुर्जे दरबार भनेर चिनिन्थ्यो । त्यसमा बहिदार बन्नुभयो गणेशमान ।
९० सालको भूकम्प जाँदा दरबारको चारमध्ये एक बुर्जामा घाम ताप्दै बसिरहनुभएको थियो गणेशमान । भुईंचालो आयो भनेर सबै भागाभाग गरे । गणेशमानजी भने ‘यी डरछेरुवाहरु’ भन्दै आरामले बस्नुभयो । भुँईंचालो बुर्जाको छानो ढल्यो र दलिन खसेर उहाँकै सामुन्ने तेर्सियो । बल्ल उहाँ आङ तान्दै कुर्सीबाट उठ्नुभयो र दलिन नाघेर भाग्नुभयो ।
घरकै ढुकुटी फोर्नुभयो
जागिरले पनि गणेशमानलाई खराब लतबाट रोक्न सकेन । रक्सी र जुवाको लतमा उहाँ नराम्ररी फँस्दै जानुभयो । आफ्नो ग्याङका सबैलाई भट्टीमा लैजाने र उधारो रक्सी खुवाउने गर्नुहुन्थ्यो ।
यता आफूसँग भएको पैसा सबै जुवामा सिध्याउनुभयो । रक्सी र जुवाको लतले उहाँलाई यति ऋण लाग्यो कि आफ्ना हजुरआमा र आमाहरुका सुनका गहना फुत्काउने र बेचेर जुवा खेल्ने गर्न थाल्नुभयो । त्यो पनि सबै हार्नुभो । काजीको खलक भएकाले उहाँलाई ऋण दिनेहरुको कमी थिएन । तर, बिस्तारै गहना पनि सकिएपछि उहाँ कसैलाई मुख देखाउनै नसक्ने अवस्थामा पुग्नुभो । अन्ततः एक दिन उहाँले ऋण तिर्नका लागि आफ्नै घरको ढुकुटी फोर्नुभयो ।
त्यतिबेला हुने-खानेहरुको छुट्टै ढुकुटी कोठा हुन्थ्यो । त्यसमा भएभरको नगद रकम राख्ने गरिन्थ्यो । गणेशमानले ढुकुटीको माथिबाट प्वाल पारेर २५ वटा थैला निकाल्नुभयो । नोटको जमाना थिएन । एउटा थैलामा एक हजारका सिक्का रहेछन् । यो ९४-९५ सालतिरको कुरा हो ।यसरी पैसा चोरेर साराको ऋण तिर्नुभयो र घर नफर्किकन उहाँ भागेर कलकत्ता जानुभयो ।
गणेशमानजीका आफन्त थिए कोलकातामा । उनीहरुले समाएर गणेशमानलाई हेटौंडामा ल्याए । रत्नमान काजी पनि त्यहाँ पुग्नुभयो ।
‘अब के गर्छस् ? काठमाडौंमा त तँ जुन घरमा जान्छस्, मान्छेहरुले ‘गणेशमान आयो सामान लुकाओ’ भन्ने अवस्था छ,’ रत्नमानले अमिलो मनले गणेशमानलाई सोध्नुभयो ।
‘म कोलकातामा बसेर पढ्छु,’ गणेशमानले घोसेमुन्टो लगाएर भन्नुभयो ।
‘तँ बुढो सुगाले के पढ्लास् खोई ?’ रत्नमानले पत्याउनुभएन ।
‘होइन, अब पढ्ने हो,’ गणेशमानजी ढीट भएर भन्नुभो ।
‘ठीक छ । पढ्छस भने पढ् । लाग्ने खर्च म पठाइदिन्छु ।’ रत्नमानले आश्वासन दिनुभयो ।
त्यसपछि गणेशमान कलकत्ता र रत्नमान काठमाडौं फर्किनुभयो ।
नभन्दै गणेशमानले कलकत्तामा खुबै मिहनेत गरेर पढ्नुभो । फस्र्ट डिभिजनमा म्याटि्रक पास गर्नुभो । त्यसपछि विद्यासागर कलेजमा आइएस्सीमा भर्ना हुनुभो ।
गंगालालको ईर्ष्याले राजनीतिमा
गणेशमान कोलकातामा पढ्दै गर्दा शुक्रराज शास्त्रीले नेपालमा राणाशासन विरोधी जनचेतना जगाउन अभियान थाल्नुभयो । त्यतिबेला हरेक टोलको डबलीमा पुराण लगाउने चलन थियो । उहाँ पुराणको माध्यमबाट राजनीतिक सन्देशहरु प्रवाह गर्ने गर्नुहुन्थ्यो । त्यसमा गंगालाललाई पनि भाषण गर्न निम्त्याउनुहुन्थ्यो । गंगालालमा फ्रेन्च र रसियन रिभोलुसनको ठूलो प्रभाव थियो । उहाँ आगो ओकल्ने भाषण गर्नुहुन्थ्यो ।
त्यतिबेला सञ्चारमाध्यम थिएनन् । गंगालालको भाषणको चर्चा एक-कान, दुई कान हुँदै पूरा काठमाडौंभरि फैलियो र अझै ‘म्यागनीफाई’ हुँदै बोर्डर क्रस गरेर कोलकातासम्म पुग्यो । गणेशमानले पनि सुन्नुभयो । तर, यसले उहाँभित्र गंगालालप्रति आदरभाव होइन, जलन पैदा गर्‍यो । यही नकारात्मक प्रेरणाले गणेशमानलाई राजनीतिमा आकषिर्त गर्‍यो ।
गंगालालको जटिल प्रश्न
गंगालालको ईष्र्याले राजनीतिमा लाग्ने सोचाइ बनाएर काठमाडौं आउनुभयो गणेशमान । सानैदेखि उहाँको स्वभाव कस्तो भने, कुनै कुरामा अठोट लिइसकेपछि त्यसलाई पूरा नगरिकन चैनको सास नफेर्ने ।
एकजना हरिकृष्ण श्रेष्ठ भन्ने गणेशमानका मित्र हुनुहुन्थ्यो । गणेशमानजीको राजनीतिक रुझान देखेपछि उहाँले सोच्नुभयो, ‘गंगालाल र गणेशमानको जोडी राजनीतिमा कति जम्थ्यो होला ?’
त्यही सोचेर एक दिन उहाँले दुवैलाई भेट गराउने योजना बनाउनुभयो । सुरुमा गंगालालसँग समय निश्चित गर्नुभयो, त्यसपछि गणेशमानलाई भेट्नुभयो । ‘ए गणेशमान,’ हरिकृष्णले गणेशमानको काँधमा हात राखेर भन्नुभयो, ‘मैले गंगालाललाई घरमा खाना खान बोलाएको छु, तँ पनि आइज न ।’
हरिकृष्णको प्रस्तावबाट गणेशमानजी झोक्किनुभो । ‘केरे ?’ काँधबाट हात हटाइदिदै उहाँले भन्नुभो, ‘गंगालाललाई बोलाएको ठाउँमा म किन जाने ? म त्यति सस्तो छु ?’
हरिकृष्णले अलि सच्याएर भन्नुभयो, ‘होइन, होइन । मैले दुवैलाई बोलाएको हो । परिचय आदान-प्रदान गर्दा के बिग्रन्छ ?’
गणेशमानजी आनाकानी गर्दैगर्दै अन्तिममा राजी हुनुभयो । र, गणेशमान र गंगालालको पहिलोपटक भेट भयो हरिकृष्णको घरमा । सँगै खाना खान बस्दा गणेशमानजीले गंगालाललाई खुब होच्याउनुभो । तर, गंगालालले खासै जवाफ फर्काउनुभएन ।
हनुमानढोकादेखि उत्तरपट्टी यट्खामा गणेशमानजीको घर थियो । त्योभन्दा अलिकति पर गंगालाल । बिहान तीन बजे दुबै जना एउटै गाडीमा फर्किनुभो ।
फर्किँदा च्यामेहरुले उठेर गल्ली-सडकहरु बढार्न थालिसकेका थिए । तरुनी च्यामिनीहरुलाई औंल्याउँदै गंगालालले अनौठो प्रश्न गर्नुभयोे, ‘गणेशमानजी, यी तरुनी च्यामिनीहरुलाई राणाहरुले च्यापचुप पारे भने कसैले केही गर्न सक्छ त ?’
गणेशमानजीले धेरै नसोची जवाफ दिनुभो, ‘राणाको के कुरा, मैले समातेँ भने पनि कसैको बाउले केही गर्न सक्दैन ।’
‘तर, तपाईंकै दिदी, भाउजूलाई राणाहरुले समाते भने ?’ गंगालालको यो प्रश्नले भने गणेशमानलाई सियोले झैं घोप्यो । सुरुमा त उहाँ क्रोधित बन्नुभयो । तर, कुनै जवाफ दिन सक्नुभएन । यत्तिकैमा घर आइपुग्यो ।
घरभित्र गएर गणेशमान सुत्न सक्नुभएन । गहिरो सोचमा पर्नुभयो । गंगालालले सोधेको प्रश्नले उहाँको मथिंगललाई नराम्ररी हल्लाएको थियो । सोच्नुभयो, ‘साँच्चै म काजीकै खलक भए पनि राणाहरुले त्यस्तो गरे भने के गर्न सकिन्छ र ?’
दुई घण्टा यत्तिकै बित्यो । भोलिपल्ट बिहान ५ बजे उहाँ घरबाट निस्केर गंगालालकहाँ जानुभो । ढोका ढकढक गर्नुभयो । ‘म सुत्नै सकिनँ,’ ढोका खोल्नासाथ गंगालाललाई भन्नुभयो, ‘तपाईंले भनेको ठीक हो । केही गर्न सकिन्न ।’
त्यसपछि गणेशमानले नै राणा शासनविरुद्ध लड्न एउटा पार्टी खोल्ने प्रस्ताव राख्नुभयो ।
‘पार्टी खोल्ने खेलाँची होइन । बरु भइरहेको पार्टी प्रजापरिषदमा नै जाउँ,’ गंगालालले भन्नुभयो ।
तर, प्रजापरिषद कसरी भेट्ने भन्ने समस्या थियो । प्रतिवन्धित अवस्थामा प्रजापरिषदका नेताहरु सडकमा भेटिने सम्भावना थिएन । त्यसैले भोलिबाटै प्रजापरिषदको खोजीमा लाग्ने सल्लाह उनीहरुबीच भयो ।
आखिरमा धर्मभक्त माथेमासँग उहाँहरुको भेट भयो । उहाँले गंगालाल र गणेशमानलाई एक साथ सदस्यता दिनुभयो प्रजापरिषदको ।
जेलबाट भाग्नुभयो
विसं. १९९७ सालमा ठूलो काण्ड भयो । प्रजातन्त्रको पक्षमा पर्चा निकाल्ने काममा संलग्न सबैलाई राणा सरकारले पक्राउ गर्‍यो । गणेशमानजी र गंगालालजी पनि पक्राउ पर्नुभो । गंगालालजीको एउटा अंग्रेजीमा लेखेको हस्तलिखित पर्चा नै फेला पर्‍यो । त्यसैले उहाँलाई मृत्युदण्डको सजायँ दिइयो । गणेशमानजीलाई भने जन्मकैद भो ।
तर, राणाहरुले गणेशमानलाई लामो समय जेलमा कोचेर राख्न सकेनन् । जेल परेकै दिनदेखि उहाँ कसरी यहाँबाट भाग्ने भन्ने दाउपेचमा लागिसक्नुभएको थियो । तर, भद्रगोल जेलको सुरक्षा लर्तरोथिएन । त्यसमाथि उहाँलाई राखिएको थियो, जेलभित्रको पनि जेल गोलघरमा । गोलघर बाहिर २२ फिट अग्लो पर्खाल थियो । त्यसबाट पार भएपछि फेरि अर्को पर्खाल ।
तर, गणेशमानजीमा अठोट गरेपछि पुर्‍याई छाड्ने स्वभाव थियो । त्यसका लागि जे पनि गर्न तयार हुनुहुन्थ्यो । उहाँले जेलभित्र बसेर प्रजातन्त्र आउँदैन भन्दै सुरुदेखि नै साथीहरुलाई उकास्नुभयो । तर कसैले पनि उहाँलाई साथ दिएनन् । त्यसपछि एक्लै आँट्नुभो ।
जेलको पर्खाल नाघ्नलाई ४४ फिट लामो डोरी चाहिन्थ्यो । २२ फिट वारी र २२ फिट पारी । तर, डोरी कहाँ पाउनु ? जेलभित्र कैदीहरुलाई वर्षमा दुईपटक कपडा दिइन्थ्यो । यसरी बाँडिने कपडा गणेशमानजीले पैसा तिरेर किन्न थाल्नुभयो । बटुलेका कपडालाई जोड्दै गाँठो पार्दै जानुभयो । गाँठोमा समाउन पनि मिल्ने टेक्न पनि मिल्ने । यो आइडिया गजबकै थियो ।
कपडाको डोरी त तयार भयो । अब थियो सुरक्षा चुनौति । जेलभित्र २४ सै घण्टा खबरदार खबरदार भनेर सुरक्षाकर्मी रातभरि घुमिरहन्छन् । तिनलाई छल्नु सामान्य कुरा थिएन । उहाँ हरेक रात डोरी बोकेर जाने, सुरक्षाकर्मीको आँखा छलेर डोरीको टुप्पोमा बनाएको अंकुशे पर्खालमा अड्काउने प्रयास गर्नुहुन्थ्यो । तर, कहिले सुरक्षाकर्मी नजिकै आउने त कहिले अंकुशे नअड्किने ।
२००१ साल असार ३ गतेको राति भने सुरक्षाकर्मी र अंकुशे दुवैले साथ दिए । उहाँले चन्द्रमान कम्पाउन्डर भन्ने मोटा कैदीलाई पनि आफूसँगै भगाउने प्रयास गर्नुभएको थियो, तर उनी चढ्नै सकेनन् । त्यसपछि उहाँ एक्लै पर्खाल नाघेर जानुभयो । २२ फिटको पर्खाल नाघेपछि अर्को होचो पर्खाल त उहाँलाई खेलाँची थियो ।
बुटवलमा भेटिए ज्यानकाजी
जेलबाट निस्केर बेपत्ता भाग्नुभयो गणेशमान । त्यतिबेला गाडी चल्थेनन् । काठमाडौंबाट हिँड्दै भीमढुंगा-त्रिशुली-मनकामना-गोरखा-तनहु-कास्की-स्याङ्जा-पाल्पा-तानसेन हुँदै उहाँ बुटबल पुग्नुभयो ।
बुटबलको खस्र्यौलीमा थकाइले लोथ भएर गोडा तन्काउँदै बसिरहनुभएको थियो, एकजना ज्यानकाजी जस्तै मान्छे देखिए । रमरम अँध्यारोमा सडकछेउ पिशाब फेरेर इँजार बाँधिरहेका ती व्यक्तिछेउ पुग्नुभयो ।
‘ए ज्यानकाजी, मलाई चिन्यौं ?’
‘अहँ चिनिनँ’
‘ह्या, कस्तो नचिनेको ?’
‘चिनिनँ, सत्ते चिनिनँ’
‘म हिराकाजी क्या त ?’
ज्यानकाजीले जिब्रो टोके ।
‘अहो, हिराकाजी पो । तपाईं त जेल परेको होइन ? यहाँ कसरी ?’ कसरी जेल मान्छे ?
‘जेलबाट भागेर आएको नि ।’
ज्यानकाजीले फेरि जिब्रो टोके ।
‘अब यतिबेला तिम्रो कर्तव्य के ?’ गण&#2375
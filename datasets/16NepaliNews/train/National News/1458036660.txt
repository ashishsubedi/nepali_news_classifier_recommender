
﻿काठमाडौं/ अवैध गोलीसहित पक्राउ परेका एमाओवादीका निलम्बित सांसद ल्हारक्याल लामाको घरमा प्रहरीले खानतलासी गरेको छ ।
महानगरीय प्रहरी परिसर काठमाडौंले बूढानीलकण्ठस्थित उनको घरमा सोमबार खानतलासी गरेको हो । तर, कुनै अवैध सामान बरामद नभएको काठमाडौं प्रहरीका प्रवक्ता एसपी प्रद्युम्न कार्कीले बताए ।
अकुत सम्पत्तिमाथि छानबिन गरिरहेको अख्तियार दुरुपयोग अनुसन्धान आयोगले नेपाल इन्भेस्टमेन्ट बैंकमा रहेको लकर खोल्न लगाउँदा आइतबार १४ राउन्ड गोली बरामद भएको थियो । त्यसपछि अख्तियारले उनलाई कारबाहीका लागि प्रहरीमा बुझाएको थियो ।
हातहतियार तथा खरखजना मुद्दामा उनलाई जिल्ला प्रशासन कार्यालयले पाँच दिन थुनामा राख्न म्याद दिइसकेको छ । मंगलबारदेखि उनको बयान सुरु हुने एसपी कार्कीले बताए ।
लामालाई महानगरीय प्रहरी वृत्त सिंहदरबारको हिरासतमा राखिएको छ । काठमाडौं परिसरको हिरासतभन्दा वृत्तको केही राम्रो भएको र भेटघाट गर्न पनि सजिलो हुने भएकाले सोर्सफोर्स लगाएर उनी सिंहदरबार हिरासतमा पुगेका हुन् । सोमबार दिनैभरि उनलाई भेट्नेको भीड लागेको थियो ।
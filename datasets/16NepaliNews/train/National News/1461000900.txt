
﻿
६ वैशाख, काठमाडौं । बाहिर गेटमा दुईजना सेन्ट्री त बसेका छन् तर आउने-जानेहरु सेवाग्राही हुन् कि अरु कोही हुन्, चिन्न सकिँदैन । सबैलाई सोधेर साध्य पनि छैन ।
भित्र गएपछि चौरमा केही अस्थायी टहरा छन्, ती पनि प्रायः सबै पुराना जस्तै धुलाम्मे भएका छन् । टिक्न पनि किन टिकुन् ? टेन्टको अस्थायी टहरा बनाएको पनि एक वर्ष बितिसक्यो । यसलाई अस्थायी हैन, ‘स्थायी टहरा’ भन्दा पनि फरक पर्दैन ।
यही पुराना टहराभित्र खाटहरुको लाइन छ, कुनैमा तह तहमा खाटहरु राखिएका छन् । र, यसैमा रात बिताउँछन् राष्ट्रसेवक सिपाहीहरु ।
यो दृश्य कुनै विकट गाउँको होइन, राजधानीस्थित महानगरीय प्रहरी परिसर काठमाडौंको हो ।
एक वर्ष अगाडिसम्म हनुमानढोका क्षेत्रमा भएकाले हनुमानढोका प्रहरी कार्यालयबाट परिचित काठमाडौं परिसर भूकम्पपछि टेकुस्थित नेशनल ट्रेडिङको कार्यालयमा सरेको छ । यो ठाउँमा बिजोग गरी बसेको वर्ष दिन हुनै लाग्यो ।
परिसरका अधिकृतहरु बस्ने केही प्रशासनिक कामका लागि भित्रका केही कोठाहरुको बन्दोबस्त गरिएको छ । तर, बाहिर जवानहरु सुत्ने ठाउँ भने हेर्दैमा उदेगलाग्दो छ ।
अस्थायी रुपमा पाल तथा टेण्टले बनाइएका टहरामा बाहिरको धुलोले सुत्ने खाटसमेत कुरुप भैसकेका छन् ।
शीत र चिसोको सामना गरेर  जसोतसो एक वर्ष विताए ति सिपाहीहरुले । कपडाहरु कतिपयले बाहिरै झुण्ड्याएर राखेका छन ।

कन्ट्रोल रुमसमेत अस्थायीरुपमा जस्ताले बनाइएको छ जसले गर्दा प्रहरीका उपकरणहरु असुरक्षित बनाइरहेको छ । सिपाही सुत्ने गतिलो ब्यारेकसमेत नपाएपछि एसएसपीको नेतृत्वमा रहेको काठमाडौं प्रहरी परिसरका सिपाहीहरु शरणार्थीजस्तै भएका छन् ।
काठमाडौं परिसरका एसएसपी विक्रमसिंह थापा गतिलो भवन नहुँदा काम गर्नेदेखि सिपाहीलाई सुत्नसमेत कठिन भैरहेको बताउँ छन् ।
थापा भन्छन्- ‘दुई सयभन्दा बढी सिपाहीहरु पालमुनि सुतिरहेका छन्, वषर्ायाममा कसरी बस्लान् ? जतिसक्दो चाँडो हामीलाई भवन चाहिन्छ ।’
एकातिर बजागाजा, अर्कोतिर अनुन्धान
त्यसो त टुकूमै रहेको महानगरीय अपराध महाशाखाको हालत पनि उस्तै छ । महाशाखामा दैनिकजसो बाजागाजा बजिरहेको सुनिन्छ । वीचमा बार राखेर केही स्थान छुट्याइएको छ । पार्टी प्यालेससँगै उपत्यकामा हुने आपराधिक घटनाहरुको अनुसन्धान गर्ने जिम्मेवारी बोकेको महत्वपूर्ण अपराध महाशाखाको कार्यालय छ ।
पार्टी प्यालेस भएकाले स्वभावैले ठाउँ निकै खुल्ला छ । तर, सेवाग्राही अथवा कार्यलयका कर्मचारीबाहेक बाहिरका मान्छेहरु पनि सहजै कार्यालयमा पस्न सक्छन् ।
बाहिरबाट जानेहरुलाई सीसी क्यामेराले निगरानी त गरिरहेको हुन्छ, तर हरेक अधिकृतहरु बस्ने ठाउँसमेत खुल्ला हुँदा गोपनियता कायम गर्न अप्ठेरो छ ।
पक्राउ गरेर ल्याएकाहरुलाई सोधपुछ गर्नेदेखि अधिकृतहरु बस्ने कोठासमेत गोप्य नहुँदा काम गर्न निकै  अप्ठेरो भैरहेको महाशाखाका एसएसपी सर्वेन्द्र खनाल बताउँछन् ।
एसएसपी खनाल भन्छन्- ‘हामी त अनुसन्धान गर्ने निकाय हो, यसका लागि उपकरणहरु चाहिन्छ, सोधपुछ गर्ने गोप्य कोठा चाहिन्छ । तर, ती सबैका लागि ठाउँ नै छैन, यसले गर्दा सुरक्षा चुनौति बढिरहेको छ ।
काठमाडौं परिसर र अपराध महाशाखा नजिकै हुनुपर्ने निकाय भएकाले दुबैका लागि उपयुक्त भवन जतिसक्दो चाँडो उपलब्ध हुनुपर्ने एसएसपी खनालको भनाइ छ ।
दुई वर्ष भयो ठाउँ खोजेको, पाइएनः गृहराजधानीकै महत्वपूर्ण प्रहरी कार्यालयहरु शरणार्थी शैलीमा बसेको जानकारी तालुकदार गृह मन्त्रालयलाई नभएको होइन । तर मन्त्रालयले अपराध महाशाखा र काठमाडौं परिसरका लागि उपयुक्त स्थान खोज्न सकेको छैन ।
दुबै प्रहरी कार्यलयका भवन बनाउने जग्गा अथवा उपयुक्त भवन नै खोज्दा पनि नभेटिएको गृहमन्त्रालयका प्रवक्ता सहसचिव यादवप्रसाद कोइराला बताउँछन् ।
प्रवक्ता कोइराला भन्छन्- ‘गतिलो ठाउँं पाए भवन नै दिने, नभए जग्गा खरिद गरेर बनाउने लगायतका विकल्पबारे धेरै छलफलहरु भैरहेका छन् । तर, गतिलो जग्गा र भवन दुबै नभेटिँदा दुई प्रहरी कार्यलयलाई गतिलोसँग व्यवस्थापन गर्न सकिएको छैन ।
काठमाडौं जिल्ला प्रशासन कार्यालयको सिफारिसमा गृहले अहिले अस्थायी रुपमा बसिरहेको नेशनल ट्रेडिङको भवन वा सिंहदरबार अगाडि रहेको साल्ट ट्रेडिङको कार्यालयमध्ये एउटामा दुईवटा प्रहरी कार्यालय राख्ने चर्चा चलेको छ ।
तर, साल्ट्रेडिङको भवन खुल्ला ठाउँमा रहेको र परिसरका लागि परेड खेल्ने ठाउँं समेत नभएकाले त्यति उपयुक्त नदेखिएको गृहका प्रवक्ता कोइराला बताउँछन् ।
विकल्प के त ?
एक वर्षदेखि टहरामा बसिरहेको काठमाडौं प्रहरी परिसर र अपराध महाशाखालाई व्यवस्थित बनाउने स्थायी योजना अहिलेसम्म बनेको छैन । तर, तत्कालका लागि अहिले बसिरहेको नेशनल ट्रेडिङकै भवनलाई भाडामा लिएर चलाउने अथवा त्यही परिसरमा भवन बनाएर बस्ने भन्ने विकल्पबारे कुरा भैरहेको कोइरालाले बताए ।

सुरक्षा महाशाखाको प्रमुख समेत रहेका सहसचिव कोइरालाका अनुसार प्रहरी कार्यलय जसरी पायो त्यसरी बनाउन मिल्दैन । त्यसका लागि आफ्नै मापदण्डहरु छन् । परिसरका लागि कति जग्गामा कस्तो भवन बनाउने, अरु वृत र प्रभागहरुका लागि कस्तो प्रवन्ध गर्ने भन्ने मापदण्ड छ, त्यहीअनुसार कार्यालयहरु बनाउनुपर्ने हुन्छ ।
जिल्ला प्रशासन कार्यालयको संयोजनमा परिसर र महाशाखा आफैंले पनि भवनका लागि उपयुक्त विकल्प दिन सके गृहले आवश्यक प्रक्रिया पूरा गरिदिने कोइराला बताउँछन् ।
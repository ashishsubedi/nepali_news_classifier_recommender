
﻿
सन्देश श्रेष्ठ
१ माघ, पोखरा । नेपाली कांग्रेसका वरिष्ठ नेता शेरबहादुर देउवाले क्रियाशील सदस्यता वितरणमा पार्टी नेतृत्वले अन्याय गरेको आरोप लगाएका छन् ।
प्रेस युनियन कास्कीले शुक्रबार पोखरामा आयोजना गरेको पत्रकार भेटघाट कार्यक्रममा उनले कांग्रेसको क्रियाशील सदस्यता वितरणमा केही जिल्लामा पार्टी नेतृत्वले एकलौटी गरेकाले अन्याय भएको बताए ।
पौडेलप्रति शंका
उनले आगामी १३ औं महाधिवेशनमा आफू सभापतिमा उठ्ने समेत बताए । अबको महाधिवेशनमा त्रिपक्षीय भिडन्त हुने हो ? भन्ने पत्रकारको प्रश्नमा देउवाले उपसभापति रामचन्द्र पौडेल अन्तिमसम्म टिक्नेमा आफूलाई आशंका रहेको बताए ।
उनले भने, ‘अहिले सभापतिका लागि दौडधुप गरिरहेका रामचन्द्र जी अन्तिमसम्म अडानमा रहनु हुन्छ/हुन्न थाहा छैन, मलाई लाग्दैन उहाँ अन्तिमसम्म टिक्नुहुन्छ ।’
पार्टीमा गुटबन्दी नभएको दाबी
पूर्वप्रधानमन्त्री समेत रहेका नेता देउवाले पार्टीमा फरक धारको नेतृत्व गर्दा गुटबन्दी गरेको भन्नु मिथ्या आरोप मात्रै भएको बताए । उनले भने, ‘महाधिवेशनमा जित्ने सभापति हुन्छ, हार्नेले पनि मत पाएको हुन्छ, तर त्यसैले हार्नेलाई पनि मिलाएर लैजानुपर्छ, यसरी फरक धारको नेतृत्व गर्दा गुटबन्दी गर्‍यो भन्नु आरोप मिथ्या आरोप मात्रै हो ।’
महाधिवेशनमा उम्मेदवारका लागि चुनाव लडेपछि स्वतः पक्ष-विपक्ष हुने भएकाले त्यसलाई गुटबन्दी भन्न नमिल्ने उनको तर्क थियो ।
विधान संशोधनको विरोध
पार्टी पदाधिकारीको संख्या बढाउनकै लागि विधान संशोधन गर्न नहुने बताएका छन् । पत्रकार सम्मेलनमा वरिष्ठ नेता देउवाले कांग्रेसमा विधान संशोधनको चर्चा चलिरहेकाबेला त्यसको विरोध गरे । उनले भने, ‘भएका पदाधिकारीलाई काम दिन नसकेका बेला अन्य पदाधिकारी बढाउन विधान संशोधन गर्नुको औचित्य छैन ।’
कांग्रेस विपक्षमै
बरिष्ठ नेता देउवाले सरकारमा जान कांग्रेसलाई हतार नभएको बताए । उनले जित्ने पक्ष सरकारमा र हार्ने पक्ष विपक्षमा बस्नु स्वाभाविक भएको भन्दै कांग्रेस तत्काललाई विपक्षमा नै बस्ने स्पष्ट पारे । वर्तमान सरकार कमजोर भएको भन्ने आलोचना भइरहेको छ नि भन्ने प्रश्नमा उनले यो कांग्रेसले भनिरहनुनपर्ने बताए । उनले भने, ‘वर्तमान सरकारको बारेमा हामीले केही भनिरहनु पर्दैन, माधव नेपाल, झलनाथ खनालहरुले भनिरहनु भएकै छ नि ।’
जनसंख्याको आधारमा निर्वाचन क्षेत्र
पूर्व प्रधानमन्त्री समेत रहेका बरिष्ठ नेता देउवाले संविधान संसोधन पछि देशले निकास पाउने दाबी गरे । हाल जारी संविधानमा समावेशी समानुपातिक कुरा तथा जनसंख्याको आधारमा निर्वाचन क्षेत्रलगायतका कुरामा कमजोरी भएकाले त्यसलाई संसोधन मार्फत समेट्ने वित्तिकै समस्याको समाधान हुने उनको भनाई थियो ।
उनले कम जनसंख्या भएका पहाडी तथा हिमाली जिल्लामा न्यूनतम एक निर्वाचन क्षेत्र कायम हुनेगरी जनसंख्याको आधारमा निर्वाचन क्षेत्र कायम गरिने बताए ।
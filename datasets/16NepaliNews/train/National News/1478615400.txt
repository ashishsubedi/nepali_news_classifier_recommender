
﻿
२३ कात्तिक, काठमाडौं । उपप्रधान तथा अर्थमन्त्री कृष्णबहादुर महराले विकास बजेट खर्च हुन नसकेकोमा चासो राख्दै अनुगमन थालेका छन् ।
पहिलो चौमासिक सकिनै लाग्दा कुल बजेटको १३ दशमलव ८१ प्रतिशत मात्रै खर्च भएको छ भने विकास खर्च ४ प्रतिशत मात्र छ । विकास बजेट खर्च नहुने पुरानै समस्या दोहोरिएपछि अर्थमन्त्री महराले विभिन्न मन्त्रालयका सचिव र विकास खर्च गर्ने विभागका प्रमुखहरुसँग छलफल थालेका हुन् ।
उनले मंगलबार उर्जा मन्त्रालयका अनुप उपाध्यायसहितका उच्च अधिकारीहरुलाई बोलाएर खर्च अवस्थाबारे जानकारी लिएका छन् । प्रथम चौमासिक सकिन करिब एक हप्ता बाँकी हुँदा उर्जा मन्त्रालयले छुट्टाइएको कुल बजेटको जम्मा १.३५ प्रतिशत मात्रै खर्च गरेको पाइएको छ ।
बजेटमा पूँजीगत खर्चतर्फ बजेट कम नै रहेको भन्दै उनले त्यो पनि खर्च नहुनु बिडम्बना भएको महराले बताए । ‘यो मन्त्रालयहरुको कमजोरी हो’ उर्जा मन्त्रालयका अधिकारीहरुसँग भएको छलफलमा अर्थमन्त्री महराले भने, ‘एक करोड बजेट छुट्टाइएको ठाउँमा एक लाख पनि खर्च नहुने हुन भएन ।’
उनले अघि भने, ‘बिकास खर्च गर्न के समस्या छ मलाई भन्नुहोस । योजना आयोग वा अन्तै केही कुराले काम रोकिएको छ भने म मिलाउँछु । राजनीतिक समस्या परे मै समाधान म गर्छु । तर, विकासका आयोजनाहरु नरोक्नुस् ।’
थप बजेटका लागि आवश्यक पर्ने सबै व्यवस्था मन्त्रालयले गर्ने भन्दै उनले भोलिदेखि नै काम थाल्न निर्देशन दिए ।
अर्थ मन्त्रालयका सचिब शान्तराज सुवेदीले शोधभर्ना र आयोजनाहरुको “डाइरेक्ट पेमेण्ट” को रिपोर्टिङ्ग छिटो हुनुपर्ने बताए । राजश्व सचिव राजन खनालले भारतबाट आयात गरिने विद्युत घाटाको भार राज्यले सधै थेग्न नसक्ने भन्दै त्यसमा ध्यान दिन सुझाएका छन् ।
छलफलमा उर्जा सचिवले योजना आयोगमा पठाएका ३८ वटा मध्ये २३ वटा मात्र कार्यक्रम स्विकृत भएको जानकबारी दिए ।
उनले १५ वटा स्विकृत हुन बाँकी कार्यक्रममै एक सय ६२ वटा आयोजना रहेको बताएपछि योजना आयोगका सदस्य डा. अरबिन्द्र कुमार मिश्रले बाँकी कार्यक्रम एक हप्ता भित्र स्विकृत गर्ने बताए ।
अर्थमन्त्री महराले अब हरेक महिना प्रत्येक मन्त्रालयले खर्चको फाँटवारी अर्थ मन्त्रालयमा पेश गर्न भनेका छन् ।
साथै दोस्रो चौमासिकमा विकासे आयोजनाहरुको ठेक्का सम्झौता लगायतका काम गरी विकास खर्च द्रुत गतीमा लैजान अर्थमन्त्री महराले नियमित अनुगमन गर्ने योजना रहेको उनको निजी सचिवालयले जनाएको छ ।

﻿१५ माघ, बारा । नेपाल सरकारले बृद्ध भत्ता, एकल महिला (बिधुवा) भत्ता लगायतका बिभिन्न शिर्षकमा समाजिक सुरक्षा भत्ता वितरण गर्दै आएको छ । तर, कतिपय ठाउँमा गाविस सचिवहरुको बदमासीले सम्बन्धित व्यक्तिहरु भत्ताबाट बञ्चित भएका छन् ।
सपेतवा खातुन
बाराको बिश्रामपुर गाविस २ मा पनि यस्तै भएको छ । सपेतवा खातुनका श्रीमान सराजुल मियाँको मृत्यु १५ बर्ष अघि भएको थियो । खातुनले नेपाल सरकारबाट पाउनुपर्ने एकल महिला भत्ता अहिलेसम्म पनि पाएकी छैनन् ।
भत्ताका लागि निःशुल्क रुपमा भर्नुपर्ने फारमका लागि गाविसका सचिवले पैसा माग्ने गरेको र आफूले दिन नसकेका कारण भत्ता पाउनबाट बञ्चित भएको खातुनले बताइन् । ‘पटक पटक गाविसको कार्यालयमा पुगेकी छु,’ खातुनले भनिन्, ‘कहिले सचिव भेटिदैनन्, भेटिहाले  पैसा दिएपछि मात्र बिधुवा भत्ता दिने बताउँछन् ।’
गाविसका सचिव अभिनन्दन साहले आफूसँग पैसा (घुस)माग्ने गरेको खातुनले आरोप लगाइन् । बिगत दुई बर्षदेखि सचिव साहलाई भत्ताका लागि भने पनि उनले आफ्नो कुरा नसुनेको उनको आरोप छ ।
निसन्तान रहेकी खातुनले गाउँघरमा अर्काको खेतालाको रुपमा काम गरी जिविकोपार्जन गर्दै आएकी छन् ।
गाउँमै शुक्रबार भएको काहुराष्ट्रको कार्यक्रममा संयोगबस पुगेकी खातुनले आफूलाई भत्ता दिलाइदिन सहयोग मागिन् । उनको आग्रहपछि अहिले काहुराष्ट्रका बारा जिल्ला अध्यक्ष धिरेन्द्र जैसवालले खातुनको पक्षमा यो मुद्दा उठाएका छन् ।
दलित समुदायको रकममा मनोमानी
यसैबीच दलित परिवारका छोरा छोरीलाई दिइने समाजिक सुरक्षा भत्तामा पनि अनियमितता भएको स्थानीयले बताएका छन् । दलित समुदायका दुई छोरीछोरीहरुलाई मासिक दुई सय रुपैयाँका दरले सरकारले भत्ता दिँदै आएको छ ।
जिल्ला विकास समिति बाराले पुस महिनाको दोस्रो हप्ता नै चार महिनाका लागि एकमुष्ठ रकम जिल्लाका ६८ गाविसका लागि निकासा गरेपनि लक्षित वर्गले पाएका छैनन् ।
जिल्लाका बसतपुर, बिश्रामपुर, कवहीगोठ, पिप्राढीलगायतका दर्जनौं गाविसमा अहिलेसम्म रकम वितरण भएको छैन । खाताबाट रकम निकाले पनि सम्बन्धित सचिवले नै आफूखुसी खर्च गरिरहेको आरोप बसतपुरका स्थानीयले लगाए ।
बैंक खाताबाट रकम निकालेपनि जारी मधेस आन्दोलनको बाहाना बनाएर सचिवहरुले आफूखुशी रकम खर्च गर्ने गरेकाले ति सचिवहरुलाई कारवाही गर्न माग गरिएको छ ।
बारा जिल्लाका करैया, खुटवाजब्दी, महेशपुर, मनहर्वा लगायतका गाविसले भने सो रकम वितरण गरिसकेका छन् ।
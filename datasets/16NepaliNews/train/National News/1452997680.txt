
﻿
३ माघ, पाँचथर । डिफेन्डिङ च्याम्पियन फिदिम स्पोर्टिङलाई २-० ले हराउँदै ताप्लेजुङको कर्णसिं सोनाम स्मृति क्लवले सातौं वाई वाई फाल्गुनन्द गोल्ड कपको उपाधि जितेको छ ।
स्थानीय फिदिम उच्च माविको खेलमैदानमा शनिबार सम्पन्न प्रतियोगिताको फाइनल खेलमा कर्णसिं सोनाम ताप्लेजुङले उपाधि रक्षा गर्ने फिदिम स्पोर्टिङको सपनालाई अधुरै बनाएको हो ।
कर्णसिं सोनामलाई उपाधि दिलाउँन पहिलो हाफको १३ मिनेटमै रोजिन धिमालले गोल गरेका थिए ।
डि-एरियाभन्दा थोरै बाहिर पाएको फ्रि किकलाई रोजिनले सिधै गोलमा परिणत गरेका थिए । अर्को गोल भने दोस्रो हाफको पाँचौं मिनेटमा आत्मघाति उपहार पाएको थियो ।
सबैजना ए डिविजन लिगमा खेल्ने खेलाडिकासाथ मैदान उत्रिएको कर्णसिं सोनामले जीतसंगै ट्रफि सहित नगद १ लाख ११ हजार १ सय ११ रुपैंयाँ प्राप्त गरेको छ भने उप बिजेता बनेको फिदिम स्पोर्टिङले ५५ हजार ५ सय ५५ रुपैंयाँमा पुरस्कार पाएको छ ।
बिजय धिमाल, विष्णु सुनुवार र बिक्रम लिम्बूको मजबुत डिफेन्स लाइनमा मैदान उत्रिएको कर्णसिं सोनामले प्रतियोगिताको सबै खेलमा गोल गर्दै आएका फिदिम स्पोर्टिङका स्ट्राइकर धिरज तामाङलाई फाइनलमा भने गोल गर्नबाट रोकेका थिए ।
खेलको म्यान अफ द म्याच कर्णसिं सोनामका रोजिन धिमाल भए । त्यस्तै प्रतियोगिताको वेष्ट डिफेन्स कर्णसिंका बिजय धिमाल, बेष्ट मिड फिल्डर पिटर सेगुन, बेष्ट गोल किपर रवि थापा, म्यान अफ् सिरिज र हाइ स्कोरर रोजिन धिमाल, बेष्ट कोच विश्व लिम्बू भए भने फिदिम स्पोर्टिङका धिरज तामाङ बेष्ट फरवाड भए । १६ औं राष्ट्रिय विभूति महागुरु फाल्गुनन्द लिङदेनको सम्झना र सम्मानमा बिगत आठ वर्षदेखि फिदिम स्पोर्टिङ क्लवले फाल्गुनन्द गोल्ड कप फुटवल प्रतियोगिताको आयोजना गर्दै आएको छ ।
खेलकुद पत्रकारिता पुरस्कार बाँस्कोटालाई
यसैबीच यस वर्षको स्वर्गीय प्रजापति नेपाल खेलकुद पत्रकारिता पुरस्कार पत्रकार भीमकुमार बाँस्कोटालाई प्रदान गरिएको छ । गत वर्षदेखि वितरण गर्न सुरु गरिएको सो पुरस्कार फाल्गुनन्द गोल्ड कपको पुरस्कार वितरण समारोहकै अवशर पारेर पत्रकार बाँस्कोटालाई प्रदान गरिएको हो ।
जनही दश हजार रुपैंयाँ राशीको उक्त पुरस्कार पुरस्कार वितरण समारोहमा अतिथि तथा पाँचथर जिल्लाका प्रमुख जिल्ला अधिकारी पुरुशोत्तम घिमिरेले पत्रकार बाँस्कोटालाई पुरस्कार वितरण गरेका थिए ।
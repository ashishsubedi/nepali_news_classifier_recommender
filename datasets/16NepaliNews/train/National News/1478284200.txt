
﻿१९ कात्तिक, काठमाडौं । अमेरिकी सरकारको मिल्लेनियम च्यालेन्ज कर्पोरेसन (एमसीसी) ले आर्थिक बर्ष २०१७ को स्कोरकार्ड प्रकाशित गरेको छ ।
यो स्कोरकार्ड वार्षिक प्रतिस्पर्धात्मक प्रकृया हो, जुन एमसीसीको बिकास सहयोग कुन देशले प्राप्त गर्छ भन्ने कुराको निर्धारण गर्ने प्रमुख माध्यम भएको काठमाडौंस्थित अमेरिकी दूताबासले जनाएको छ ।
यस बर्ष एमसीसीले स्कोरकार्डका लागि चयन गरेका ८२ देशहरु मध्ये ३३ देशहरु मात्र उतिर्ण हुन सफल भए भने ४९ देशहरु अनुतिर्ण रहे ।
गत बर्ष जस्तै यस बर्ष पनि नेपालले समग्रमा २० वटा सूचकहरु मध्ये १६ वटामा उतिर्ण गरेको छ । यद्यपि यस बर्ष नेपालले सरकारको प्रभावकारीता सम्बन्धी सूचकमा अरु देशको तुलनामा राम्रो नतिजा ल्याउन सकेन भने नियमनकारी गुणस्तर सूचकमा चाँही सुधार गरेको छ ।
एमसीसीको सञ्चालक समितिले नेपालको स्कोरकार्ड नतिजा र अन्य सान्दर्भिक सूचनाहरुका आधारमा नेपाललाई फेरि चयन गर्नुपर्ने हुन्छ ।
गत असोज १० मा एमसीसीले मिल्लेनियम च्यालेन्ज कार्यालय, नेपालद्वारा प्रस्तावित बिद्युत क्षेत्रका बिभिन्न परीयोजनाहरुको सम्भाब्यता अध्ययन शुरु गरेको थियो, उक्त कार्यालय नेपाल सरकारको एमसीसीका बिकास परियोजनाहरसंग समन्वय गर्ने निकाय हो । यी लगायत प्रस्तावित सडक यातायात र अफ-ग्रिड बिद्युत परीयोजनाहरुको सम्भाब्यता अध्ययन सन् २०१७ जनवरी (पौष २०७३) सम्ममा पुरा हुनेछन् । एमसीसीले प्रस्तावित लगानी कार्यक्रम आफनो संञ्चालक समितीमा स्वीकृतिको लागि सन् २०१७ मा पेश गर्नेछ ।
एमसीसीले मौलिक हकहरुमा प्रतिबद्द रहने, भ्रष्टाचार नियन्त्रणको पहल गर्ने, लोकतान्त्रिक अधिकारहरुसँगै महिला अधिकारको सम्मान गर्ने राष्ट्हरुसँग मात्र सहकार्य गर्दछ । एमसीसीको सहयोग प्राप्त गर्न, कुनै पनि राष्ट्रले पहिले एमसीसीको स्कोरकार्ड उतिर्ण गर्नु पर्दछ । यो स्कोरकार्ड खुल्ला रुपमा तेस्रो पक्षले देशको आर्थिक स्वतन्त्रता, नागरिकमा लगानी र न्यायपुर्ण राज्य संञ्चालनको नितीमा गरेका बिस भिन्न सूचकहरुको आधारमा निर्धारण गरिन्छ ।
मिल्लेन्नियम च्यालेञ्‍ज कर्पोरेसन (एमसीसी) आर्थिक विकासमार्फत विश्‍वव्यापी विपन्नताको न्यूनीकरणका लागि कार्यरत एक स्वतन्त्र अमेरिकी सरकारी निकाय हो । सन् २००४ मा स्थापित एमसीसीले भ्रष्टाचार विरुद्ध सङ्‍घर्ष गर्नेदेखि लोकतान्त्रिक अधिकारको सम्मान गर्नेसम्मका सुशासनका कडा मापदण्ड पूरा गर्ने छानिएका केही विकासोन्मुख देशहरूलाई समय-सीमित अनुदान र सहायता प्रदान गर्छ ।
 

﻿
२६ कात्तिक, काठमाडौं । भिटामिन ‘बी १२’ को कमी हुने गर्भवती महिलाबाट जन्मने शिशुमा मधुमेहको खतरा बढी हुने एक अध्ययनले देखाएको छ ।
गर्भावस्थामा भएको सो भिटामिनको कमी भएमा जन्मने शिशुमा खानालाई शक्तिमा परिणत गर्ने मेटाबोलिक समस्याका कारण टाइप-२ मधुमेहको जोखिम बढी हुने बेलायतस्थित बार्बिक विश्वविद्यालयका अनुसन्धानकर्ताहरुले गरेको अध्ययनले देखाएको हो ।
भिटामिन बी १२ खासगरी माछा, मासु, अण्डा लगायतका वस्तुमा पाइन्छ । यसको मतलब गर्भावस्थामा माछा, मासु नखाने महिलामा यसको समस्या बढी हुन्छ ।
यसअघि गरिएको अध्ययनहरुले भिटामिन बी १२ को कमी हुने आमाहरुमा ‘बडी मास इन्डेक्स’ उच्च हुने तथा उनीहरुले अधिक कोलेस्ट्रोलसहितको कम तौलको शिशु जन्माउने गरेको देखाएको थियो । यस्ता शिशुहरुमा इन्सुलिनको प्रधिरोधात्मक क्षमता बाल्यकालदेखि नै धेरै हुने गरेको पाइएको थियो, जुन टाइप-२ को हुने मुख्य कारकमध्येमा पर्छ ।
अनुसन्धानकर्ताहरुका अनुसार, शरीरमा ‘लेप्टिन’ नामक हर्मोनको अस्वाभाविक स्तरका कारण भिटामिन बी १२ को कमी हुने गर्छ । खाना खाएपछि पेट भरिएको संकेत दिने उक्त हर्मोनको स्तर खानासँगै बढ्ने गर्छ । सामान्य खाना सामान्य स्तरको लेप्टिनसँग सम्बन्धित भए जस्तै मोटोपनले उक्त स्तरलाई बढाउने गर्छ । जसले शरीरलाई लेप्टिन प्रतिरोधात्मक बनाई टाइप-२ मधुमेहको जोखिम बढाउँछ ।
यस अर्थमा अनुसन्धानकर्ताहरुले भिटामिन बी १२ को कमी भएका आमाबाट जन्मिएका शिशुहरुमा लेप्टिन हर्मोनको स्तर उच्च भएको पाएका थिए । गर्भावस्थामा भिटामिन बी १२ को कमीले सो हर्मोनलाई नै परिवर्तन गरिदिन्छ, जुनबेला शिशु भु्रणका रुपमा आमाको पेटमा रहन्छ ।
गर्भावस्थामा महिलाले खाने पौष्टिक आहारले नै शिशुको स्वास्थ्य निर्धारण गर्ने भएकाले भिटामिन बी १२ को कमीले शिशुमा असर पर्ने अनुसन्धानकर्ताले उल्लेख गरेका छन् ।
उनीहरुले लेप्टिन हर्मोन दुई कारणले बढ्न सक्ने जनाएका छन् । पहिलो, भिटामिन बी १२ को कमीले भु्रणमा बोसो जम्मा भएर बसेपछि लेप्टिनको मात्रा बढाउँछ । दोस्रो, यो भिटामिनको कमीले लेप्टिन हर्मोनको उत्पादन बढेर ‘प्लासेन्टल जीन’मा परिर्वतन आउँछ ।
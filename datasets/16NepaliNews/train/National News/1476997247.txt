
﻿काठमाण्डौ, ४ कात्तिक । संघीय प्रेस फोरम नेपाल केन्द्रीय तदर्थ समितिका उपाध्यक्ष सुकदेव चाम्लिङ राईलाई पदमुक्त तथा निष्काशन गरिएको छ ।
केन्द्रीय अध्यक्ष गोविन्द छन्त्यालले विहीवार एक प्रेस विज्ञप्ति जारी गर्दै संघीय प्रेस फोरम नेपालको विधान–२०१५ को परिच्छेद–७ को दफा ३५ (क) बमोजिम अनुशासन उल्लङ्घन गरेको आधारमा निजलाई उपाध्यक्ष पदबाट मुक्त तथा निष्कासन गरिएको जनाएका छन् । सङ्गठनसँग कुनै परामर्श नै नगरी पछिल्लो समय स्वैच्छिक रुपले सामाजिक सञ्जाल र विभिन्न सञ्चार माध्यममा प्रेस फोरमको उपाध्यक्षबाट राजिनामा गरेको भन्ने विषय जानकारीमा आएको र सङ्गठनको मूल्य मान्यता, विधि, पद्धति र प्रक्रियालाई बेवास्ता गरेर कार्य गरिरहनु भएको सन्दर्भमा सम्बन्धित राईसँग संगठनका जिम्मेवार व्यक्तिहरूले सम्पर्क गरेर विषयवस्तु बुझेको र प्रेस फोरमलाई मर्यादित, व्यवस्थित र अनुशासित ढंगले सञ्चालनका लागि संगठनले पूर्व निर्णयहरू गरिएको आधारमा सांगठनिक व्यक्तिले संगठनको विधान र प्रचलित अभ्यासलाई अनुसरण नगरेको प्रेस विज्ञप्तिमा उल्लेख छ ।
प्रेस फोरमको पदाधिकारीसहितको उपत्यकामा उपलब्ध केन्द्रीय तदर्थ समितिका सदस्यहरूको उपस्थितिमा विहीवार बसेको बैठकको निर्णय नम्वर २ अनुसार संघीय प्रेस फोरम नेपालको विधान–२०१५ को परिच्छेद–७ को दफा ३५ (क) बमोजिम अनुशासन उल्लङ्घन गरेको आधारमा निजलाई उपाध्यक्ष पदबाट मुक्त तथा निष्कासन गरिएको प्रेस विज्ञप्ती जनाइएको छ । राईले अब उपरान्त गर्ने सम्पूर्ण कार्यहरू संगठनसँग सम्बन्धित नभई व्यक्तिगत हुने भएकोले सङ्गठन जिम्मेवार नहुनेसमेत अध्यक्ष छन्त्यालद्वारा प्रेषित विज्ञप्तिमा जनाइएको छ ।
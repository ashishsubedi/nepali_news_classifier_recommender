
﻿
१२ चैत, काठमाडौं । त्रिभुवन विश्वविद्यालयले आगामी वैशाख तेस्रो साता स्ववियु निर्वाचन गराउने तयारी गरेको छ । ०६५ सालदेखि हुन नसकेको स्ववियु निर्वाचनमा २८ वर्षभन्दा बढी उमेरका विद्यार्थी नेताहरु उम्मेदवार हुन पाउने कि नपाउने भन्नेमा विद्यार्थी संघ-संगठनका नेताहरुको मत बाझिएको छ ।
नेकपा एमाले निकट अनेरास्ववियु र माओवादी निकट अखिल क्रान्तिकारी २८ वर्षे उमेर हदको पक्षमा भए पनि नेपाली कांग्रेस निकट नेविसंघ त्यसको विपक्षमा उँभिएको छ ।
आगामी स्ववियु निर्वाचनबारे छलफल गर्न त्रिभुवन विश्वविद्यालयले शुक्रबार प्रमुख विद्यार्थी संघ-संगठनका नेताहरुलाई बोलाएको थियो ।
छलफलमा त्रिभुवन विश्वविद्यालयका रजिष्ट्रार प्रा.डा. डिल्ली उप्रेतीले शैक्षिक सत्र नखलबलिने गरी वैशाख तेस्रो साता स्ववियु निर्वाचन गराउने पक्षमा आफूहरु रहेको जानकारी गराएका थिए । चुनावको मितिमा सबै विद्यार्थी संगठनका नेताहरु सहमत भए पनि उमेर हदको विषयमा भने मत बाझिएको थियो ।
छलफलमा नेबिसंघका कार्यवाहक अध्यक्ष उत्तम मिश्र र प्रवक्ता यूपी लामिछानेले त्रिभुवन विश्वविद्यालयको विनियम संशोधन गरेर २८ वर्षे उमेर हद संशोधन गर्न माग गरेका थिए । ८ वर्षपछि स्ववियू निर्वाचन हुन लागेकाले एकपटकका लागि २८ वर्ष कटेका विद्यार्थीहरु पनि उम्मेदवार हुन पाउनुपर्ने उनीहरुको माग थियो । अर्को पटकको चुनावदेखि भने त्यसलाई पालना गर्ने धारणा मिश्र र लामिछानेले राखेका थिए ।
त्रिभुवन विश्वविद्यालयको विनियममा ०७२ सालसम्म मात्र २८ वर्ष उमेर पुगेका विद्यार्थीलाई निर्वाचनमा सहभागी हुन पाउने उल्लेख छ । अखिल क्रान्तिकारीका तत्कालीन अध्यक्ष हिमाल शर्माको पालामा यो बनेको यो व्यवस्थालाई त्रिवि सभाले पारित गरेको थियो ।
०७३ वैशाख तेस्रो साता हुने भनिएको स्ववियु निर्वाचनमा २८ वर्षे उमेर हद लागु हुने भएपछि नेबिसंघले विनियम संशोधनको माग गरेको हो ।
अनेरास्ववियुकी अध्यक्ष नविना लामा, अखिल क्रान्तिकारीका महासचिव अनिल शर्मा, वैद्य माओवादी निकट अखिल क्रान्तिकारीका उपाध्यक्ष विरेन्द्र बस्नेत, विप्लव माओवादी निकट क्रान्तिकारीका महासचिव दिपेन्द्र चलाउने, अखिल छैटौंका अनिल किशोर घिमिरे र अखिल पाँचौका घनश्याम मिश्रले भने नेबिसंघका नेताहरुको उक्त भनाइको विरोध गरेको बैठकमा सहभागी एक नेताले जानकारी दिए ।
छलफलमा सहभागी एमाओवादी निकट अखिल क्रान्तिकारीका प्रवक्ता सुरेन्द्र बस्नेतले निर्वाचन प्रणालीमा रहेको मतभिन्नता सबैले केही लिएर र केही छोडेर पहिल्यै टुंगिएकाले छलफल मात्र नगरी अविलम्ब चुनावको मिति तोक्न त्रिभुवन विश्वविद्यालयका पदाधिकारीहरुलाई आग्रह गरेका थिए ।
स्ववियु चुनावमा मिश्रित प्रणाली अपनाउने भनेर यसअघि नै विद्यार्थीहरुबीच सहमति भइसकेको छ । तर, वैद्य माओवादी निकट क्रान्तिकारीका उपाध्यक्ष बस्नेतले भने समानुपातिक प्रणालीबाट सचिव र कोषाध्यक्ष चयन गर्नुपर्ने धारणा राखेका थिए । चुनावमा पहिलो हुनेलाई सभापति, दोस्रो हुनेलाई सचिव र तेस्रो हुने संगठनलाई कोषाध्यक्ष पद दिनुपर्ने उनको धारणा थियो ।
सचिव, अध्यक्ष र कोषाध्यक्ष प्रत्यक्ष निर्वाचित हुन्छन् भने सहसचिव र उपसभापति नवनिर्वाचित कार्यसमितिले मनोनित गर्छ ।
छलफलमा सहभागी त्रिभुवन विश्वविद्यालयका तर्फबाट शिक्षाध्यक्ष प्रा.डा. सुधा त्रिपाठी, रजिष्ट्रार प्रा.डा. डिल्ली उप्रेती, त्रिभुवन विश्वविद्यालय विद्यार्थी कल्याण महाशाखा प्रमुख गंगाबहादर थापा लगायतले सहमतिमा आउन र आगामी स्ववियु चुनाव सफल पार्न सबै विद्यार्थी नेताहरुलाई आग्रह गरेका थिए । छलफलमा मधेसी निकट दलका विद्यार्थी संगठनका नेताहरु भने सहभागी थिएनन् ।
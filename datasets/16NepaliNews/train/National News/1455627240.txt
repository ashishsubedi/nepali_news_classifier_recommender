
﻿
कुशल तिमल्सिना
४ माघ, काठमाडाैं । नेपालले स्वर्णपदकको लक्ष्य लिएर खेल्ने सबैभन्दा ठुलाे प्रतियोगिता हो, दक्षिण एशियाली खेलकुद । दक्षिण एशियाका आठ देशबीचको यस महामेलाको १२ औं संस्करण मंगलबारदेखि सकिएको छ ।
निर्धारित समयभन्दा दुई बर्ष ढिला गरी आयोजना गरिएको यस प्रतियोगतिामा नेपालले तीन स्वर्ण २३ रजत र ३३ काश्य जितेको छ । यो स्वर्ण सङ्ख्या पछिल्लो पाँच संस्करणमध्येको सबैभन्दा कम हो । यद्दपी साग गेम्सकै महत्वपूर्ण स्पर्धा पुरूष फुटबलमा स्वर्ण जितेर नेपालले इज्जत भने जाेगाएकाे छ ।
३८६ खेलाडी, ३ स्वर्ण
१२ औं सागमा नेपालले समावेश गरिएका सबै २२ खेलमा सहभागिता जनाएको थियो । नेपालले २३ खेलमा १९१ पुरुष र १९५ महिला गरि जम्मा ३८६ जना खेलाडीलाई प्रतिस्पर्धाको लागि पठाएको थियो । तर बास्केटबल खेल अन्तिम समयमा प्रतियोगितामा समाबेश नभएपछि २२ खेल मात्र खेलाइयो । नेपाल र भारतले मात्रै सागमा समावेश सबै खेलमा सहभागिता जनाएका थिए ।
तर नेपालले जम्मा ५९ पदकमात्र जित्न सक्यो । २३९ स्वर्णका लागि भएको स्पर्धामा नेपालको भागमा मात्र तीन स्वर्ण पर्‍यो । यो पछिल्लो चार साग गेम्सहरुमध्ये कम आँकडा हो । नेपालले सातौं सागमा ४, आठौंमा ३१, नवौंमा ७, १० औंमा ७ र ११ औंमा ८ वटा स्वर्ण पदक जितेको थियो । यसअर्थमा नेपालको यसपटकको प्रदर्शन पछिल्लो २० बर्षयताकै कमजोर रहृयो ।
नेपाली खेलाडीहरुले स्वर्ण पदकको आशा गरिएको खेलमा पनि निराश बनाए । भारतीय र अफगानिस्तानका खेलाडीहरुको प्रदर्शन खारिँदै जाँदा नेपालको प्रदर्शन जहाँको त्यहीँ रहृयो । नेपालले पदकको आशा गरिएको तेक्वान्दो, जुडो लगायतको खेलबाट अपेक्षा अनुसार प्रंदर्शन गर्न सकेन ।
भारतको एकछत्र, अफगानिस्तानको प्रगति
साग गेम्समा २३९ स्वर्ण, २४० रजत र ३१० काश्य गरि जम्मा ७८९ पदकका लागि प्रतिस्पर्धा भएको थियो । आयोजक भारतको प्रदर्शन उल्लेखनीय रहृयो । घरेलु मैदान र समर्थकको साथ पाएको भारतले १८८ स्वर्ण, ९० रजत र ३० काश्यसहित ३०८ पदक जितेको छ ।

श्रीलंका २५ स्वर्ण, ६३ रजत र ९८ काश्यसहित १८६ पदक जितेर दोस्रो स्थानमा रहृयो । १२ स्वर्ण ३७ रजत ५७ काश्यसहित १०६ पदक जितेको पाकिस्तान तेस्रो स्थानमा कब्जा गर्‍यो । यस्तै, ७ स्वर्ण ९ रजत र १९ काश्यसहित ३५ पदक जितेर अफगानिस्तान चौथो स्थानमा उक्लियो । सागमा अफगानिस्तानको यो उल्लेखनीय सफलता हो ।
बंगलादेश ४ स्वर्ण १५ रजत र ५६ काश्य गरि ७५ पदक जितेर पाँचौं स्थानमा र ३ स्वर्ण २३ रजत र ३४ काश्य जितेर नेपाल छैटौं भएको छ । माल्दिभ्स र भुटानले यसपटक स्वर्ण जित्न सकेनन् । माल्दिभ्सले २ रजत र १ काश्य तथा भुटानले १ रजत र १५ काश्य जित्यो ।
फुटवलले जाेगायाे इज्जत 
साग गेम्समा नेपालको सबैभन्दा महत्वपूर्ण मानिएको पुरुष फुटबलतर्फ भने नेपालले अग्रस्थान कब्जा गर्‍यो । आफ्नो पुरानो साख फिर्ता गर्दै २३ बर्षपछि नेपालले फुटबलको स्वर्ण जित्न सफल भयो । फाइनलमा भारतलाई उसकै मैदानमा २-१ गोलले हराएर नेपालले सफलता हासिल गरेको हो । यसअघि नेपाली फुटवलले सन् १९८४ को पहिलो र १९९३ को छैटौं सागमा फुटवलको स्वर्ण जितेको थियो ।
गौरिकाको कीर्तिमानी प्रदर्शन

यसपटकको सागमा सबैभन्दा उत्कृष्ट प्रदर्शन व्यक्तिगततर्फ पौडीमा देखियो । १४ बर्षीया जलपरी गौरिका सिंहले नेपाललाई सागको इतिहासमा पहिलोपटक व्यक्तिगत स्पर्धामा पदक दिलाइन् । त्यो पनि एउटा-दुइटा, होइन चारवटा । गौरिकाले एक रजत र तीन काश्य जितेर एकै प्रतियोगितामा धेरै पदक जित्ने नेपाली खेलाडीको कीर्तिमान बनाइन् ।
उनले २०० मिटर इन्डिभिज्यूअल मिड्लेमा राष्ट्रिय कीर्तिमानसहित रजत जितिन् भने १०० र २०० मिटर ब्याकस्ट्रोक र ४ सय मिटर फ्री-स्टाइलमा काश्य जितेकी हुन् ।
उसुमा उत्कृष्ट
१२औं सागमा उत्कृष्ट प्रदर्शन गर्ने खेलमा उसु पर्छ । उसुमा सहभागि १४ मध्ये १२ खेलाडीले पदक जित्न सफल भए । जसमा निमा घर्तीमगरले थाउलोतर्फ स्वर्ण जित्न सफल भइन् । नेपालका लागि पहिलो स्वर्ण १७ बषर्ीया निमाले नै दिलाएकी हुन् । उसुको थाउलोतर्फ ८ र सान्सुतर्फ ४ पदक नेपालले जित्न सफल भयो ।
सान्सुतर्फ झरना गुरुङ, जुनी राई, बिन्दू पुनमगर र राजेश चौधरीले रजत जितेका हुन् । त्यस्तै थाउलोतर्फ बिजय सिञ्जाली, सुस्मिता तामाङ, विश्व बुढामगर, हरिप्रसाद गोले र सविता राईले रजत जित्दा सरोज पुनले काश्य जिते ।
जुडोमा सन्तोषजनक
यसपटकको सागमा जुडो खेलको प्रदर्शन अपेक्षाकृत नरहेपनि सन्तोषजनक रहृयो । नेपालले जितेको तीन मध्ये एक स्वर्ण जुडोबाट हो । ६३ केजीमुनि तौलसमूहमा नेपालकी फुपू ल्हामु खत्रीले स्वर्ण जितेकी थिइन् । जुडोबाट नेपालले अन्य स्वर्णको पनि अपेक्षा गरेको थियो । तर नेपालले १ रजत र ३ काश्यबाट चित्त बुझायो ।
तेक्वान्दोले बनायो निराश
साग सुरु हुनुभन्दा अघि नेपालले स्वर्णको अपेक्षा गरेकोमध्ये पहिलो स्थानमा थियो तेक्वान्दो । हुन पनि दक्षिण एशियामा तेक्वान्दो नेपालको पहिचान बनेको छ । तर यसपाली तेक्वान्दोले निराश बनायो ।
सन् १९९९ मा काठमाडौंमै भएको आठौं सागदेखि समावेश गराइएको तेक्वान्दोले त्यसयता कुनै संस्करणमा पनि स्वर्णबिहीन हुनुपरेको थिएन । दिपक विष्ट, संगिना बैद्य, मनिता शाही जस्ता स्टार खेलाडी उत्पादन गरेको तेक्वान्दो यसपटक स्वर्ण बिहीन भयो ।
आयशा शाक्य, सक्षम कार्की लगायतबाट नेपालले स्वर्ण पदकको आशा गरेको थियो । तर पूर्व स्टार खेलाडीहरु संगिना बैद्य र दिपक विष्टको प्रशिक्षणमा रहेको नेपाली तेक्वान्दोले सात रजत र तीन काश्यमात्र जित्न सक्यो ।
एथ्लेटिक्समा कमजोर
नेपालको प्रदर्शन यसपटक सबैभन्दा कमजोर बनेको संभवतः एथ्लेटिक्समै हो । ११/११ जना महिला पुरुष खेलाडीहरुले छुट्टाछुट्टै इभेन्टमा सहभागिता जनाएका थिए । तर नेपालको पदक तालिकाका एक खेलाडीले मात्र योगदान दिए, त्यो पनि काश्य ।
पुरुष ५ हजार मिटर दौडमा हरि रिमालले नेपाली एथ्लेटिक्सबाट एक मात्र काश्य जिते । ११ औं सागमा राजेन्द्र भण्डारीले स्वर्ण जितेर एथ्लेटिक्सको इज्जत राखेका थिए । उनी पछि डोपिङ प्रकरणमा मुछिए ।
नयाँ खेलहरुबाट आशा
प्रतियोगितामा समावेश गरिएका नयाँ खेलहरुबाट नेपालले आशा गर्न सकिने ठाउँ रहृयो । यसपटकदेखि समावेश गरिएका खेलहरुमध्ये नेपालले खोखोमा काश्य पदक जित्यो ।
नेपालको पुरुष र महिला दुवै टोलीले काश्य पदक जित्न सफल भए । त्यस्तै ट्रायथलनमा नेपालले एक रजत र एक काश्य जित्न सफल भयो । महिलातर्फको स्पर्धामा नेपाली रोजा केसीले काश्य जितेकी हुन् । त्यस्तै मिक्स्ड रिलेमा नेपालले एक रजत जितेको थियो ।
त्यस्तै सागमा पहिलो पटक समावेश गराइएको महिला भारत्तोलनमा नेपालले दुई काश्य हासिल गर्‍यो । सातजना खेलाडीमध्ये देवी चौधरीले ५३ केजी र तारादेवी पुनले ७५ केजीमाथि तौल समुहमा काश्य जितेका हुन् । त्यस्तै हकीमा पनि नेपालले काश्य पदक जित्यो ।
यसबाहेक नेपालले ब्याट्मिन्टनबाट एक काश्य जितेको छ । नंङशलदेवी तामाङले नेपाललाई महिलातर्फ काश्य जिताएकी हुन् । त्यस्तै टेवल टेनिसमा महिला युगलतर्फ नविता श्रेष्ठ र एलिना महर्जनको नन्द-भाउजु जोडीले काश्य जितेका छन् । महिला फुटवलमा नेपालले रजतमै चित्त बुझायो । फाइनलमा भारतसँग ४-० ले पराजित हुँदै नेपाल रजतमा सीमित भएको हो । त्यस्तै सागको इतिहासमा उत्कृष्ट छाप छोडेको नेपाली बक्सिङको यसपटकको प्रदर्शन कमजोर रहृयो । नेपालले तीन पदकमात्र बक्सिङमा जितेको छ । त्यसमा पनि दुई महिलाले पदक जिते । सागमा महिला बक्सिङ पहिलोपटक समावेश गरिएको हो । पुरुषतर्फ दिपक श्रेष्ठले काश्य जितेका थिए । बक्सिङले ६ पदकको आशा गरेको थियो ।
अर्को संस्करण नेपालमा
साग गेम्सको १३ औं संस्करण सन् २०१८ मा नेपालमा हुनेछ । प्रत्येक चार चार बर्षमा हुने भएपनि २०१४ मा हुनुपर्ने यस प्रतियोगिता दुई बर्ष ढिला भएकाले अर्को संस्करण समयमै गर्न लागिएको हो ।
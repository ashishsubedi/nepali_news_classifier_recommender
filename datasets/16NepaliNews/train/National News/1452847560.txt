
﻿
१ माघ, काठमाडौं । काठमाडौंको मुटुमा रहेको रत्नपार्क पुनःनिर्माणका लागि भन्दै करिब एक वर्ष बन्द गरिएको थियो । त्यसयता रत्नपार्कको नयाँ स्वरुप र साजसज्जाका कारण मानिसको आगमनमा उल्लेख्य वृद्धि भएको थियो ।
तर भारतको नाकाबन्दीका कारण इन्धन अभावलगायतका समस्या भएपछि अहिले रत्नपार्कमा मानिसको चहलपहल घटेको रत्नपार्क व्यवस्थापन इकाई समितिका सहायक प्रमुख उमेश भण्डारी बताउँछन् ।
नाकाबन्दी अघिसम्म दैनिक नौ सयको हाराहारीमा अवलोकनकर्ता आउनेमा अहिले घटेर पाँच सय पनि नपुग्ने उनको दाबी छ । पहिले दैनिक रु २५ हजारसम्म टिकटबाट रकम सङ्कलन हुने गरेकोमा अहिले घटेर रु १२ हजार पुगेको तथ्याङ्क उनले जानकारी गराए ।
रत्नपार्कमा विद्यार्थी र सर्वसाधारण गरी दुई प्रकारका टिकट लिन सकिन्छ । विद्यार्थीका लागि रु १५ र सर्वसाधारणका लागि रु २५ को टिकट लिनुपर्ने हुन्छ ।
नाकाबन्दीको असरपछि अवलोकनकर्ताको सङ्ख्यामा वृद्धि हुन नसकेको बताउँदै उनले भने, ‘अहिले चिसोका कारण पनि मानिस कम आउन थालेका हुन् । रत्नपार्क खुल्ने वित्तिकै यसको नयाँ स्वरुप हेर्नका लागि आउनेको सङ्ख्या निकै भए पनि अहिले निकै कम छ ।’
नयाँ स्वरुपमा रत्नपार्क खुलेको समयमा त्यहाँ फोटो खिच्न, घाम ताप्न अनि भेटघाटका लागि गन्तव्य बनाउनेको सङ्ख्या राम्रै थियो–उनले भने ।
पछिल्लो समय यही वर्षको असार १५ गतेबाट खुलेको रत्नपार्कमा शनिवारका दिन आउने मानिसको सङ्ख्यामा निकै वृद्धि हुने गरेको थियो । समितिका अनुसार शनिबार प्रायले भेट्ने थलोको रुपमा रत्नपार्कलाई लिने भएको सो दिन रु ३० हजार भन्दा बढीको टिकट बिक्री हुने गर्दथ्यो ।
पुनःनिर्माण हुनुअघि व्यवस्थितरुपमा पार्क सञ्चालन नभएका कारण पार्क क्षेत्रमा अनैतिक क्रियाकलाप समेत हुने गरेको भनेर व्यापक जनगुनासो आउन थालेपछि समितिले यसलाई व्यवस्थित रुपमा सञ्चालनमा ल्याएको हो । त्यसअघि पार्क प्रवेशका लागि टिकटको व्यवस्था गरिएको थिएन ।
सडक विस्तारअघि ४३ रोपनीमा फैलिएको पार्क अहिले ४० देखि ४२ रोपनीमा सिमित छ । समितिले पार्क अवलोकनका लागि आउनेलाई इन्टरनेटको सुविधा समेत दिने उद्देश्यले निःशुल्क वाइफाई सेवाका लागि ‘टेन्डर’ समेत आह्वान गरिसकेको छ । यसका साथै पार्कभित्रै चमेनागृह, शौचालयलगायतका सेवा प्रदान गर्ने क्रममा रहेको समितिका सहायक प्रमुख भण्डारीले जानकारी दिए ।
‘राजधानीको केन्द्रमा रहेको सो पार्कलाई व्यवस्थित र सुन्दर बनाई नमूना पार्क बनाउन सोहीअनुसारका कार्यक्रम तय भएको छ’–उनले भने ।
विसं २०६२/६३ को आन्दोलनका क्रममा पार्कभित्र राखिएको तत्कालीन बहामहारानी रत्नको सालिक समेत तोडफोड गरिएको थियो । पार्कको पुनःनिर्माणपछि रत्नको सालिक भने राखिएको छैन ।
तत्कालीन राजा महेन्द्रले आफ्नी रानी रत्न राज्यलक्ष्मी शाहको नाममा निर्माण गर्न लगाएको उक्त रत्नपार्क विसं २०१८ देखि निर्माण सुरु भएर २०२१ सालमा मात्र सम्पन्न भएको थियो । रासस
यो पनि पढ्नुस्
रत्नपार्क जाने हो ? २५ रुपैयाँ लाग्छ है ! (फोटो कथा) 

﻿
जनकराज रेग्मी, निर्देशक, वैदेशिक रोजगार विभाग
२९ पुस, काठमाडौं । एक सय ४५ जना नेपाली कामदार इजरायल जाने अन्तिम छनोटका लागि सूचीमा परेका छन् । अन्तिम चरणको छनोटमा परेका कामदारको विवरणमा थप अध्ययन गरेर इजरायलले अन्तिम नामावली तयार गर्नेछ ।
घरायसी काममा जान भन्दै आवेदन दिएका झण्डै ८ सय उम्मेदवार मध्ये इजरायलले १ सय ४५ जनाको नाम छनोट गरेको हो ।
अन्तिम चरणको छनोटमा परेका कामदारबारे इजरायलको ‘पिभा’ नामक संस्थाले अध्ययन थालेको वैदेशिक रोजगार विभागका प्रवक्ता तथा निर्देशक जनकराज रेग्मीले अनलाइनखबरलाई जानकारी दिए ।
नेपाल र इजरायल सरकारबीच ‘केयर गिभर’का रुपमा नेपाली कामदार छनोट गरी इजरायल पठाउने संयुक्त नमुना कार्यक्रम अनुरुप अन्तिम छनोटको प्रक्रिया अघि बढेको हो ।
घरेलु कामदारका लागि इजरायल जान तोकिएका १० वटा मापदण्ड पुरा गरेका १ सय ४५ जना छनोटको अन्तिम चरणमा पुगेका रेग्मीले बताए ।
‘अन्तिम चरणको छनोटका लागि तयार भएको नामावली इजरायल सरकारले अध्ययन गरिरहेको छ । सबै मापदण्ड पुगेका एकसय ४५ जनाको डकुमेन्टमाथि थप अध्ययन हुनेछ’ रेग्मीले भने-‘छनोटका लागि सबै काम इजरायलले गरिरहेको छ ।’
२५ वर्ष पुगेका तर ४५ वर्ष नपुगेकाहरु इजरायल जान पाउने गरी सम्झौता भएको छ ।
कम्तिमा पनि ५ फिट उचाइ हुनुपर्ने, ४५ किलोभन्दा बढी तौल हुनुपर्ने, नर्सिङ कोष पूरा गरेको वा ३ महिनाको केयर गिभर तालिम मान्यता प्राप्त केन्ऽबाट लिएको हुनुपर्ने व्यवस्था छ ।
एसएलसी पास गरेको, मध्यमस्तरको अंग्रेजी जान्नुपर्ने र बाबु, आमा, दाजु, दिदी, श्रीमान वा परिवारका सदस्य कोही पनि इजरायल हुन नहुने प्रावधान पनि छ ।
यसैगरी पूर्णरुपमा स्वस्थ र पोजेटिभ प्रहरी रिर्पोट अनिवार्य गरिएको छ । इजरायल सरकारको जनसंख्या तथा अध्यागमन विभाग र नेपाल सरकारको वैदेशिक रोजगार विभागको निर्णय अनुसार कामदार छनोट गर्नेछन् । इजरायलले वाषिर्करुपमा १ हजार ५ सय जना कामदार लिने गरी सम्झौता गरेको छ ।
निर्देशिका बन्दै
इजरायलमा कामदार पठाउने सम्झौता भएको ५ महिना बितिसक्दा पनि अझै कोही पनि कामदारलाई पठाउन सकिएको छैन ।
वैदेशिक रोजगार विभागले अहिले इजरायलमा कामदार पठाउनेबारे कार्यबिधि तयार गर्दैछ । कार्यबिधि तयार भएर लागू हुनासाथ कामदार इजरायल पठाउने क्रम सुरु हुने प्रवक्ता रेग्मीले बताए ।
सम्झौता अघि नै बन्नुपर्ने कार्यविधि नबन्दा इजरायलमा नेपाली कामदार पठाउन ढिलाइ भएको रेग्मीले दावी गरे ।
‘कार्यबिधि ननै नबनाई कामकार विदेश पठाउन सकिँदैन । त्यसैले तीब्र गतिमा कार्यबिधि निर्माण गर्दैछौं’ प्रवक्ता रेग्मीले भने-‘तर, कहिलेबाट इजरायलमा कामदार जान सुरु हुन्छ भन्नेबारे केही भन्न सकिँदैन ।’
इजरायलले थप प्रशिक्षण दिने
इजरायलले केयर गिभरका रुपमा जाने कामदारलाई थप तालिम पनि दिने भएको छ । ३ महिना केयर गिभरको तालिम लिएकालाई पनि इजरायलले आफ्नै तर्फबाट तालिम दिने बताएको वैदेशिक रोजगार प्रर्वन बोर्डले जनाएको छ ।
थप ६० घण्टाको तालिम दिएर मात्रै नेपाली कामदार लैजाने जानकारी बोर्डलाई आएको छ ।
सरकारले इजरायलको लागि केयर गिभर तालिम दिन १८ वटा संस्थालाई अनुमति दिएको छ ।
इजरायलका लागि तीन महिना केयर गिभर तालिम संचालन गर्न पहिलै दर्ता भई संचालनमा रहेका संस्थाले अनुमति पाएका बोर्डले जनाएको छ ।
तीन महिने तालिमका लागि सरकारले १६ हजार ५ सय रुपैयाँ निर्धारण गरेको छ । तीन सय ९० घण्टाको पाठ्यक्रममा अंग्रेजी भाषालाई पहिलो र हिब्रु भाषालाई दोस्रो प्राथमिकतामा राखिएको छ ।
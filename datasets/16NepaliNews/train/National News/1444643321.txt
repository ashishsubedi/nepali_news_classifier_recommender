
﻿काठमाडौं: नवनिर्वाचित प्रधानमन्त्री केपी ओलीलाई भारतीय प्रधानमन्त्री नरेन्द्र मोदीले आइतबार टेलिफोन गरी बधाई दिएका छन् । प्रधानमन्त्रीमा निर्वाचित भएलगत्तै एमाले मुख्यालय धुम्बाराही पुगेका ओलीलाई त्यहीं भएका बेला मोदीले फोन गरेका हुन् ।एमाले सचिव प्रदीप ज्ञवालीले भने,  ओलीलाई मोदीले फोन गरी प्रधानमन्त्री पदमा विजयी भएकोमा बधाई तथा शुभकामना दिनुभयो । 

 मोदीले ओलीलाई यथासक्य चाँडो भारत भ्रमण गर्न निम्तो पनि गरेका छन् । मोदीले ओलीको कार्यकालमा दुई देशको सम्बन्ध सुमधुर हुने विश्वास व्यक्त गरेका छन् ।पार्टी मुख्यालयमा बधाई दिन सचिव ज्ञवालीले कार्यक्रम सञ्चालन गरिरहेका ओलीको मोबाइलको घन्टी बजेको थियो । ओलीको मोबाइल निजी सचिव रमेश बज्राचार्यका हातमा थियो । मोदीको फोन थाहा पाएपछि उनले ओलीलाई मोबाइल दिए ।

 ओली र मोदीबीच करिब दुई मिनेट फोनमा कुरा भएको थियो । फोनमा मोदीले ओली प्रधानमन्त्री भएपछि दुई देशबीचको सम्बन्ध अझ प्रगाढ हुने विश्वास व्यक्त गरेका थिए । मोदीले फोन गरेर ओलीलाई बधाई दिएको जानकारी ज्ञवालीले गराएपछि कार्यक्रममा सहभागी कार्यकर्ताले ताली बजाएका थिए ।ओली प्रधानमन्त्री भएको जानकारी पाएपछि चिनियाँ राजदूत ऊ चुन्ताई पनि बधाई दिन एमाले मुख्यालय पुगेका थिए । 

ओली पार्टी कार्यालय पुग्नुअघि नै राजदूत चुन्ताई हातमा फूलको गुच्छा लिएर त्यहाँ पुगेका थिए । नवनिर्वाचित प्रधानमन्त्री ओलीलाई सबैभन्दा पहिला बधाई दिन पार्टी मुख्यालय पुगेका चिनियाँ राजदूतलाई उछिन्दै मोदीले फोन गरेका थिए ।ओली र मोदीबीच फोन वार्ता भएलगत्तै भारतीय विदेश मन्त्रालयले पनि विज्ञप्ति जारी गरी ओलीलाई बधाई तथा शुभकामना दिएको छ । 

शुभकामना सन्देशमा उल्लेख छ,  नेपालमा शान्ति र स्थायित्वका लागि समाजका सबै तप्कालाई समेटेर लैजाने आशा तथा विश्वास गरिएको छ ।  दुई देशबीच सुल्झाउन बाँकी राजनीतिक विषय वार्ता र संवादका माध्यमबाट टुंगिने विश्वास भारतले लिएको विज्ञप्तिमा जनाइएको छ ।एमाले मुख्यालयमा ओलीलाई स्वागत गर्न महासचिव ईश्वर पोखरेल, सचिव ज्ञवाली, योगेश भट्टराई, केन्द्रीय सदस्य सूर्य थापा खादा र फूल लिएर मुख्यद्वारमा बसेका थिए । 

ओली आफ्नै गाडीमा पार्टी कार्यालय पुगेका थिए । अध्यक्षको कार्यालय नै यही हो, त्यसैले अन्यत्र कतै नगएर सबैभन्दा पहिला उहाँ यहाँ आउनुभएको हो,  कार्यालय सचिव कृष्णगोपाल श्रेष्ठले भने । पार्टी कार्यालयमा स्वागत कार्यक्रम सकेर ओली सीधै आफ्नो निवास बालकोट पुगेका थिए ।
 
उनी त्यहाँ पुग्दा उनका वृद्ध पिता मोहन ओली हातमा फूल लिएर ढोकैनेर उभिएका थिए भने पत्नी राधिका शाक्य हातमा थाली लिएर उभिएकी थिइन् । ओली ढोकानेर पुग्दा बुबाले माला लगाइदिएका थिए भने पत्नीले लड्डु खुवाएकी थिइन् ।


﻿काठमाडौं । सरकारमा सहभागी राप्रपा नेपाल फुटको संघारमा पुगेको छ । सह–अध्यक्ष केशरबहादुर विष्टले मंगलबार विज्ञप्ति जारी गर्दै राप्रपा नेपाललाई संविधानसभाको निर्वाचनमा दिएको मत विपरित केही नेताले संविधान उत्कृष्ट भन्दै हिँडेको भनी आलोचना गरेका छन् । उनले अब सरकारमा पार्टी बसिरहनुको कुनै औचित्य नभएको समेत बताएका छन् ।
राप्रपा नेपालका अध्यक्ष कमल थापाले नेपालको संविधान उत्कृष्ट भएको बताउँदै आएका छन् ।
तर त्यसविपरित सहअध्यक्षले विज्ञप्ति जारी गरी यस्तो धारणा राखेका हुन् ।
“यो संविधानको आदर्शभन्दा पृथक राजनीतिक आदर्श राख्ने राप्रपा नेपालका केही नेता कार्यकर्ताले यसलाई उत्कृष्ट संविधानको नामाकरण गरेर राप्रपा नेपालको सिद्धान्त निकृष्ट हो भन्ने सन्देश जारी गरिराखेका छन्,”विष्टले विज्ञप्तिमा भनेका छन्,“राप्रपा नेपालको सिद्धान्त हिन्दु राष्ट्र, संवैधानिक राजसंस्था, स्थानीय स्वायत्त शासन प्रणालीसहितको राज्य व्यवस्थाको मान्यतालाई आत्मसात गर्दै ६ लाख ३० हजार नेपाली जनताले निर्वाचनवाट व्यक्त गरेको मतको अपमानस्वरुप यो संविधानलाई उत्कृष्ट भनिएको छ, यो घोर आपत्तिजन्य र कृत्रिम कुरा हो ।”
उनले आफ्ना माग पुरा गराउन सबै राप्रपा एक हुनुको विकल्प नभएको भन्दै कुनैपनि बहानामा संविधान समर्थन गर्न नसकिने बताएका छन् ।
“राप्रपा नेपालको आदर्श र हामीले पाएको जनादेशको सम्मान गर्न हामीले यो संविधानको कुनै नाम र वहानामा समर्थन गर्ने, सपथ लिने र लागु गर्ने कार्य हुनु हुँदैन,”उनले भनेका छन्,“जो भइरहेको छ । सार्वभौम सत्ता जनतामा नीहित सिद्धान्तको मान्यतालाई राप्रपा नेपालले मौलिक कुरा र सिद्धान्तलाई जनमत संग्रहमा लैजाने प्रयत्न पनि स्वीकार नभएको अवस्था छ । वलियो पार्टी वनाउन संविधान प्रदत्त अधिकारहरुको प्रयोग गर्ने हो भने सवै राप्रपा एकीकृत हुनुको अर्को विकल्प हुन सक्दैन ।”
विष्टले विज्ञप्तिमा राप्रपा नेपाल अब सरकारमा बस्न नहुने धारणा समेत राखेका छन् ।
“राप्रपा नेपालले असान्दर्भिक सरकारमा वसिरहनु उपयुक्त छैन,”विज्ञप्तिमा उल्लेख छ,“पार्टीलाई संस्थागत परिपार्टीमा चलाउन व्यक्तिको असीमित आडम्बर र मनपरिबाट जोगाउनु, पार्टीका नेता, कार्यकर्तालाई दास दलालको पहिचानवाट स्वाभिमानी, अनुशासित, भिन्न विचारलाई कदर गर्ने, प्रजातान्त्रिक चरित्रको वनाइनुपर्छ ।”
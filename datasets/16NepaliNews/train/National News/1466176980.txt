
﻿काठमाडौं । नयाँ शक्तिबाट सांसदको उम्मेदवार हुन स्नातक तह वा सो सरहको औपचारिक शिक्षा हुनु पर्ने व्यवस्था गरिएको भन्ने हल्ला मात्र भएको उसले स्पष्ट पारेको छ । नयाँ शक्तिले शुक्रबार दिउँसो प्रेस विज्ञप्ती निकालेर उक्त कुरा बताएको हो ।
त्यस्तै नयाँ शक्तिले जेठ ३१ र ३२ गते काठमाडौंको प्रज्ञा प्रतिष्ठानमा चलेको दुई दिने छलफल सत्रमा प्रस्तुत गरेको दस्तावेजको मस्यौदामा त्यस्तो कुनै पनि प्रसङ्ग नउठेको समेत प्रष्ट्याएको हो ।
उसले त्यसलाई नयाँ शक्तिप्रतिको तिव्र जनआकर्षणबाट आतंकित भएर केही मानिसहरुले यस्तो अनर्गल भ्रम फैलाएको बताउँदै त्यसबाट सजग रहन सबैलाई अपिलसमेत गरेको छ ।
“लोकतन्त्रमा राजनीति गर्न औपचारिक शिक्षा हासील गरेको हुनु नपर्ने र ज्ञानलाई औपचारिक विश्वविद्यालयको संकुचित परिधीमा राख्नु नहुने नयाँ शक्तिको धारणा छ । केही एकाध प्रतिनिधिहरुहरुले छलफल सत्रमा सुझाव दिने क्रममा व्यक्त गरेका धारणालाई आधार मानेर निरन्तर रुपमा फैल्याईएको भ्रमले आफूहरुलाई गम्भीर बनाएको छ,” नयाँ शक्तिद्वारा जारी विज्ञप्तिमा उल्लेख छ ।
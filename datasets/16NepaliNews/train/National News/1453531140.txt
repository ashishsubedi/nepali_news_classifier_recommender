
﻿
ध्रुव भट्टराई
९ माघ, मोरङ । प्रहरीको गोली लागि तीन जना मारिएको घटनापछि ‘मुर्छित’ बनेको रंगेली बजार शनिबार बिहानदेखि व्यूँझिएको छ । सन्त्रासले घरबाहिर निस्कन नसकेका स्थानीयवासी दैनिक जनजीवनमा फर्केका छन् ।
शुक्रबारसम्म यहाँ कफ्र्यू जस्तै माहोल थियो । पसलहरु सबै बन्द थिए भने प्रहरीले स्थानीयवासीलाई घरबाहिर निस्केर समुहमा बस्न दिएको थिएन । शनिबार बिहानबाट भने केहि चहलपहल देखिएको छ । पसल तथा बजार आंशिक रुपमा खुलेका छन् ।
‘हिजो त प्रहरीले हामीलाई घरबाट निस्कन दिएको थिएन,’ स्थानीय मन्तोस साहले भने, ‘आज बल्ल अलिकति राहतको सास फेर्न पाएका छौं ।’
युवा संघले आयोजना गरेको कार्यक्रमलाई मधेसी मोर्चाका कार्यकर्ताले विथोल्न खोज्दा उत्पन्न झडपमा झडपमा तीन जनाको मृत्यु भएको थियो ।
उक्त घटनामा एमाले निकटको युवा संघर मधेसी मोर्चा दुवै दोषी रहेको स्थानीयको भनाई छ । युवा संघले कार्यक्रम आयोजना गर्ने भनेपछि मधेसी मोर्चाले पनि आफ्नो उपस्थिती रंगेलीमा बढाएपछि रंगेलीको जनजीवन असमान्य बनेको स्थानीय ५६ वषिर्य तिलादेवी रायले बताइन् ।
‘जनताले नचाहेको स्थानमा उनीहरुले कार्यक्रम नगरेको भए आज मानिसले अकालमा ज्यान गुमाउनु पर्ने थिएन,’ रायले भनिन् ।
‘प्रहरीले ज्यादा बल प्रयोग गर्‍यो’

युवा संघको कार्यक्रम असफल हुन नदिन प्रहरीले रंगेलीमा आवश्यक भन्दावढी बल प्रयोग गरेको स्थानीयको आरोप छ । रंगेली वजारमा मधेसी मोर्चाका कार्यकर्ता उत्तेजित भएपछि उनीहरुलाई नियन्त्रण गर्न प्रहरीले नरम बलप्रयोग गर्नुपर्ने बताउछन् उनीहरु ।
प्रत्यक्षदर्शी स्थानीय सानुकुमार शाहले भने, ‘भिडलाई नियन्त्रण गर्न पानीको फोहोरा प्रयोग गर्न सक्ने स्थिति थियो । भिडलाई तितरवितर पार्न लाठी चार्ज वा अश्रुग्यास प्रयोग गरेको भए पनि हुन्थ्यो ।’ मानिसलाई ताकी-ताकी गोली हान्ने काम भएको उनले आरोप लगाए ।
छानीवन समितिले काम थाल्यो

एमाओवादी सांसद शिवकुमार मण्डलको संयोजकत्वमा गठन भएको १० सदस्यीय छानविन समितिले शनिबार अपरान्हबाट काम थालेको छ । मोरङ क्षेत्र नम्बर ४ का सांसद मण्डलको संयोजकत्वमा गठन भएको छानवीन समितिले रंगेली पुगेर घटनाको छानविन शुरु गरेको हो ।
समितिले स्थानीय राजनितिक दल, स्थानीयवासी र घटनाका प्रत्यक्षदर्शीसँग भेट गरी घटनाको यथार्थ बुझ्ने काम गरेको छ । घटनाको प्रारम्भिक अवस्थालाई अध्ययन गर्दा स्थानीयमा अहिलेसम्म त्रास कायम रहेको पाइएको संयोजक मण्डलले जानकारी दिए । युवासंघको हठका कारण तनाव उत्पन्न भएको उल्लेख गर्दै उनले प्रहरी प्रशासनको पनि केही कमजोरी पाइएको दावी गरे ।
जिल्ला प्रशासन कार्यालय मोरङमा शुक्रबार विहान बसेको सर्वपक्षीय वैठकले रंगेली घटना छानविन गर्न मण्डलको संयोजकत्वमा समिति गठन गरेको थियो । समितिमा एमालेका मोरङ अध्यक्ष महेश रेग्मी र नेपाली कांग्रेसका सचिव यदु विष्टसमेत रहे पनि उनीहरु भने टोलीमा सहभागी थिएनन् ।

﻿२८ पुस, काठमाडौं । नेकपा क्रान्तिकारी माओवादीका नेता सीपी गजुरेलले एकीकृत नेकपा माओवादीसँगको एकताको कुरा आत्मरति मात्रै भएको बताएका छन् । पार्टी अध्यक्ष मोहन वैद्यसहितका पदाधिकारीहरुले नै एकीकृत माओवादीसँग एकताको प्रक्रिया अघि बढिरहेको बताइरहेका बेला गजुरेलले भने तत्काल एकता सम्भव नभएको बताए ।
वैद्य माओवादीसम्बद्ध क्रान्तिकारी पत्रकार महासंघ र नेकपा एकीकृत सम्बद्ध प्रगतिशील पत्रकार समाजबीचको मंगलबार कुपण्डोलमा भएको एकता भेलाको उदघाटन गर्दै गजुरेलले भने, ‘हामी फुटवादी मात्रै होइन, जुट्न पनि जानेका छौं भन्ने नेकपा एकीकृतसँगको एकताबाट प्रमाणित भएको छ । एमाओवादीसँग पनि एकता नगर्ने भन्ने होइन, तर विचार मिल्नु पर्‍यो । अहिले एकताको कुरा आत्मरति मात्रै हो ।’
‘पार्टी कमजोर’
नेता गजुरेलले पार्टी मानसिक रुपमा कमजोर भएको टिप्पणीसमेत गरे । ‘मानसिक रुपमा हामी सिद्धिदै गएका छौं,’ गजुरेलले भने, ‘इन्द्रचोकमा कार्यक्रम गर्न मान्दैनौं, खुलामञ्चमा कार्यक्रम गर्न सक्ने अवस्था छैन ।’ जनयुद्ध शुरु गर्दाताकाको जस्तै सानो पार्टी माओवादी भएको उनले बताए ।
उनले प्रधानमन्त्री केपी शर्मा ओलीले जनतालाई ढाँटेको भन्दै आफूहरु ढाँट्नका लागि कम्युनिष्ट नबनेको प्रष्ट्याए । ‘केपी ओलीले अब ग्यास सिलिण्डर होइन, पाइपबाटै ग्यास पठाइदिन्छु भन्छन्’, गजुरेलले भने, ‘हामी ढाँटका कुरा गर्न कम्युनिष्ट बनेका होइनौं ।’
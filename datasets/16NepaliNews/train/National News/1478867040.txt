
﻿
२६ कात्तिक, विराटनगर । प्रधानमन्त्री पुष्पकम दाहाल ‘प्रचण्ड’ले मुलुककै जेठो उद्योगका रुपमा रहेको विराटनगर जुट मिललाई पूर्णक्षमतामा सञ्चालनको वातावरण बनाउने आश्वासन दिएका छन् ।
शुक्रबार जुट मिल निरीक्षण गरेपछि प्रधानमन्त्रीले भने, ‘उद्योग सञ्चालनका लागि चुनौती रहे पनि पुरानो उद्योग सञ्चालनका लागि छलफल गरी उद्योग पूर्णरुपमा सञ्चालनमा आउने वातावरण तयार गर्ने छु ।’
मुलुककै जेठो एवं ऐतिहासिक महत्व बोकेको विराटनगर जुट मिल गएको भदौ महिनाबाट बन्द छ । विक्रम संवत् १९९४ मा स्थापित यो उद्योग हाल ३ सय २० करोड रुपैयाँ ऋणमा छ ।
उद्योग मन्त्रालयमा एक नम्वरको दर्ता पाएको जुट मिलको अवस्थाबारे बुझ्न प्रधानमन्त्री प्रचण्ड शुक्रबार विराटनगर आएका छन् । निरीक्षणका क्रममा प्रधानमन्त्री प्रचण्डले मिलको मेशिन तथा उपकरणको अवस्था, यसको बजार तथा उत्पादन प्रकृयाबारे जिज्ञासा राखेका थिए ।
विराटनगर जुट मिल
विराटनगर जुट मिलको समस्या र पछिल्लो अवस्थाबारे उद्योग अध्यक्ष निलहरी काफ्लेले प्रधानमन्त्री दाहाललाई अवगत गराएका थिए । उनले मिल सञ्चालनका लागि प्रर्याप्त मात्रामा विद्युत आपूर्ति हुन नसक्दा बन्द गर्नुपरेको जानकारी गराए । मिल सञ्चालनका लागि आवश्यक पर्ने विद्युत आपूर्ति पाएको खण्डमा पुनः मिल सञ्चालन गर्न सकिने अध्यक्ष काफ्लेले प्रधानमन्त्री दाहाललाई बताएका थिए ।
२०४६ को प्रजातन्त्र पुनः प्राप्तिपछि राजनीतिक भर्ती केन्द्रका रुपमा चिनिएको यो मिल पटक-पटक राजनीतिक हस्तक्षेप र मजदुर आन्दोलनका कारण बन्द हुँदै आएको थियो ।
धराशायी बन्दै गएपछि सरकारले नै विज्ञ समूहद्वारा सञ्चालन गर्ने तीनपटक प्रयास गरेको थियो । ती सबै प्रयास असफल भएका थिए । त्यसपछि सन् २००२ मा निजी क्षेत्रको गोल्छा अर्गनाइजेसनलाई सञ्चालनको जिम्मा दिइएको थियो । तर मजदुर आन्दोलनलाई थेग्न नसकेर उसले पनि हात झिकेको थियो ।
पछिल्लोपटक भारतीय कम्पनी विनसम इन्टरनेसनल प्रालिले वार्षिक एक करोड ३५ लाख बुझाउने गरी तीन वर्ष अघि मिल ठेक्कामा लिएको थियो । सो कम्पनिले २५ वर्षका लागि मिल लिजमा लिएको थियो ।
विराटनगर जुट मिल
विगतमा सरकारी स्वामित्वमा चल्दै आएको सो मिल पाँच वर्ष अगाडि बन्द भएपछि सम्पूर्ण कर्मचारीलाई अवकाश दिई रकम भुक्तानी गरिएको थियो । मजदुरको हिसाब-किताब फरफारक गर्दै नेपालकै पुरानो जुट मिल बन्द भएको थियो ।
विराटनगर जुट मिलले प्रतिदिन ३० मेटि्रक टन जुटका सामाग्री उत्पादन गर्ने लक्ष्य लिएको भए पनि हाल दैनिक १५ टन उत्पादन गरिरहेको उद्योग प्रशासनले जनाएको छ । मिलमा हाल ४ सय मजदुर कार्यरत छन् ।
विराटनगर-२२ स्थित करिब ६० बिघामा स्थापित यो उद्योगका आफ्नै विद्युत टर्बाइन हाउस, जोगबनी रेल्वे स्टेसनलाई जोडने रेल्वे यार्ड पनि छ ।
प्रधानमन्त्री प्रचण्ड आफ्नो निर्वाचन क्षेत्र सिराहा पुगेर काठमाडौं फर्किने कार्यक्रम छ ।
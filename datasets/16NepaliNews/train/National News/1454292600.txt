
﻿नयाँ पत्रिकाकाठमाडौं, माघ १८ 
सात सय किलोमिटर सडक झलमल्ल हुने
सरकारले मुलुकभरका सडक उज्यालो पार्न सौर्य सडकबत्ती जडान गर्ने भएको छ । सरकारले यसको थालनी सोमबारबाटै गर्दै छ । संघीय मामिला तथा स्थानीय विकास मन्त्रालयको संयोजकत्वमा गरिने यस कामका लागि एक अर्ब ४२ करोड रुपैयाँ खर्च गरिनेछ । जसबाट मुलुकभरका सात सय दश किलोमिटर सडक उज्यालो बन्नेछन् । यसका लागि १० हजारवटा पोल गाडिनेछन् । सरकारले सुरु गरेको अभियानले विद्युत् प्राधिकरणको ६ मेगावाट विद्युत् खपत काम गर्नेछ ।जनसहभागितामा अभियान चलाइने
मन्त्रालयका अनुसार पहिलो चरणमा महानगरपालिका, उपमहानगरपालिका र नगरपालिकाका सडकमा सौर्य सडकबत्ती राखिनेछन् । यस अभियानमा जनसहभागिता पनि जुटाइनेछ । सडकबत्तीका लागि लाग्ने लगानीमा सरकार, नगरपालिका र जनताको सहभागिता हुनेछ । जनताको सहभागिता अनुपात भने महानगरपालिका, उपमहानगरपालिका र नगरपालिकाअनुसार फरक–फरक छ ।सरकारको ६० प्रतिशत लगानी
सडकबत्ती जडानका लागि महानगरपालिकाभित्रका सडकमा सरकारले ६० प्रतिशत लगानी गर्नेछ । २५ प्रतिशत लगानी महानगरपालिकाको रहनेछ । बाँकी १५ प्रतिशत लगानी भने जनताको तर्फबाट हुुनेछ । त्यस्तै, उपमहानगरपालिकाका सडकमा सौर्यबत्ती जडान गर्न सरकारले ६५ प्रतिशत लगानी गर्नेछ । उपमहानगरपालिकाले २० प्रतिशत लगानी गर्नेछ । जनताको पक्षबाट भने १५ प्रतिशत लगानी हुनेछ ।सडकबत्तीमा जनताको पनि लगानी रहने
त्यस्तै, नगरपालिकाभित्रका सडकबत्तीमा सरकारले ७० प्रतिशत लगानी गर्नेछ । नगरपालिकाले १५ प्रतिशत लगानी गर्नेछ । जनताको तर्फबाट भने १५ प्रतिशत लगानी हुनेछ । अति विपन्न बस्तीको हकमा सरकारको तर्फबाट ७० प्रतिशत, स्थानीय निकायको २० प्रतिशत र जनताको तर्फबाट १० प्रतिशत
लगानी हुनेछ ।सार्वजनिक महत्त्वका सडकमा बत्ती
सार्वजनिक महत्त्वका सडकमा पनि सरकारले सडकबत्ती जडान गर्नेछ । यसका लागि भने सरकारले ७० प्रतिशत लागनी गर्नेछ । बाँकी ३० प्रतिशत लगानी भने जनसहभागिताबाट जुटाइनेछ । मन्त्रालयका अनुसार सैनिक ब्यारेक, सशस्त्र प्रहरी ब्यारेक, नेपाल प्रहरी ब्यारेक, अस्पताल, विद्यालय, सरकारी कार्यालयलगायतका स्थानमा यो नियम लागू हुनेछ । मुलुकको नौलो अभियान : थापा
उपप्रधानमन्त्री तथा स्थानीय विकासमन्त्री कमल थापाले मन्त्रालयले सुरु गरेको यो अभियान मौलिक रहेको बताए । उनले भने, ‘उज्यालो कार्यक्रमअन्तर्गत यो अभियान सुरु गरिएको हो । सोमबारबाटै यो अभियान सुरु हुन्छ । पहिलो चरणमा महानगरपालिका, उपमहानगरपालिका र नगरपालिकाभित्रका सडक उज्यालो पारिनेछ । यो अभियान मुलुकको नौलो हो । त्यसैले यो मौलिक अभियान हो ।’सरकारले एक अर्ब लगानी गर्ने
मन्त्रालयका अनुसार यस अभियानमा सरकारको तर्फबाट एक अर्ब रुपैयाँ लगानी हुनेछ । जनसहभागिताबाट ४२ करोड रुपैयाँ संकलन गरिनेछ । मन्त्री थापाले भने, ‘यसले विद्युत् प्राधिकरणको ६ मेगावाट विद्युत् विस्थापित गर्नेछ । यो काम यही आर्थिक वर्षभित्र पूरा हुनेछन् ।’ सरकारले दोस्रो चरणमा गाविसस्तरका सडकमा पनि सौर्यबत्ती जडान गर्ने उनले जानकारी दिए ।प्रतिपोल एक लाख रुपैयाँ खर्च
मन्त्रालयका अनुसार जडान गर्न प्रतिपोल एक लाख रुपैयाँ खर्च हुनेछ । पोलमा जडान गरिएको ब्याट्रीले न्यूनतम पाँच वर्ष धान्नेछ । ब्याट्रीको क्षमतालाई बढाउन पनि सकिनेछ । उपप्रधानमन्त्री थापाले भने, ‘नयाँ टेक्नोलोजीअनुसार यसमा उपग्रेड गरिनेछ ।’

﻿
२० पुस, काठमाडौं । काठमाडौंमा पार्किङ र ट्राफिक जामको समस्या हल गर्न भन्दै महानगरपालिकाले खुलामञ्च र लैनचौरमा अन्डरग्राउड पार्किङस्थलका लागि सम्भाव्यता अध्ययन थाल्ने भएको छ । निजी क्षेत्रलाई जिम्मा दिएर अन्डरग्राउण्ड पार्किङको संरचना बनाउनेबारे महानगरले सम्भाव्यता अध्ययन गर्न लागेको हो ।
त्यसका लागि परामर्शदाता नियुक्त गर्ने तयारी भइरहेको महानगरका सार्वजनिक-निजी साझेदारी महाशाखाका प्रमुख शविराज अधिकारीले अनलाइखबरलाई जानकारी दिए ।
महानगरले न्युरोडको भूगोलपार्कमा पनि बहुतले पार्किङ भवन बनाउन पनि यसैवर्षदेखि सम्भाव्यता अध्ययन थाल्ने भएको छ । ‘सवारी पार्किङको व्यवस्थापनका लागि खुलामञ्च र लैनचौरमा अण्डरग्राउण्ड संरचना विकास गर्ने र न्युरोडमा बहु तेल भवन बनाउने परिकल्पना गरेका छौं’ अधिकारीले भने-‘तर, त्यो आर्थिक र प्राविधिकरुपमा कति सम्भाव्य छ, भनेर अध्ययन भएको छैन । त्यसैले यो वर्षदेखि नै सम्भाव्यता अध्ययन थालिनेछ ।’
महानगरले यी पार्किङ संरचनाको निर्माण र सञ्चालनको जिम्मा निजी क्षेत्रलाई नै दिने योजना बनाएको छ । तर, पार्किङमा खर्च गर्न नचाहने आमप्रवृत्तिका कारण निजी क्षेत्रले लगाएको लगानी उठाउन निकै वर्ष लाग्न सक्ने महानगरको आँकलन छ ।
यो आयोजना सम्पन्न गर्न अबौर्ं रकम लाग्ने अनुमान छ । खुलामञ्च र लैनचौरमा विभिन्न समयमा हुने सभा/समारोहमा हजारौंको भीड लाग्ने गरेका कारण ठूलो भारवहन क्षमता रहने गरी भूमिगत पार्किङ बनाउनुपर्नेछ ।
त्यसै कारण त्यसमा लगानी पनि धेरै लाग्ने महानगरको भनाइ छ । त्यहाँ पार्किङ गरेबापत सर्वसाधरणले तोकिएको शुल्कबाटै लगानी उठाउन पनि सम्भाब्य छ/छैन भन्ने अध्ययन भएको छैन ।
‘आयोजनाको लागत, निर्माण तथा सञ्चालन मोडालिटी र प्राविधिकरुपमा टुँडीखेल र लैनचौरको भू-बनावट र माटोको प्रकृति अण्डरग्राउण्ड पार्किङका लागि उपयुक्त छ/छैन भन्नेबारे पनि विस्तृत परियोजना प्रतिवेदन (डीपीआर)ले बताउने पीपीपी प्रमुख अधिकारीले बताए ।
कस्तो बन्ने छ पार्किङ ?
खुलामञ्चको ४८ रोपनी जग्गामा बन्ने पार्किङस्थलमा विभिन्न किसिमका सवारी पार्किङको सुविधा दिने योजना छ ।
एकैपटक झण्डै दुई हजार सवारी साधन पार्क गर्न सकिने गरी २ तले अण्डरग्राउण्ड संरचना विकास गर्ने सोच बनाइएको छ । परिकल्पना अनुसार अण्डरग्राउण्ड पार्किङको पूर्व र पश्चिमतर्फ २/२ वटा बाटो राखिनेछ ।
पश्चिमतर्फको एउटा बाटो वीर अस्पताल र अर्को भोटाहिटीतर्फ हुनेछ । पूर्वपटि्ट एउटा बाटो पुरानो बसपार्क र अर्को बागबजारको सडकसँग जोडिनेछ ।
खुलामञ्चको बाहिरी संरचनामा कुनै फेरबदल गरिनेछैन । पार्किङ सकिएपछि खुलामञ्चलाई अहिलेकै अवस्थामा फर्काइनेछ । तर, खुलामञ्चमा पार्किङ गर्न आउनेका लागि केही ‘कफी सप’ राख्ने योजना छ । खुलामञ्चको मञ्चलाई आधुनिक बनाइनेछ ।
लैनचौरमा पनि यस्तै अण्डरग्राउण्ड पार्किङ संरचनाको विकास गर्ने योजना बनेको छ । लैनचौरमा बनाइने यस्तो संरचनाले ठमेल क्षेत्रको पार्किङ र ट्राफिक व्यवस्थापन सहज हुने महानगरको विश्वास छ ।
यस्तै न्युरोडको भूगोलपार्कमा भने १४ तले पार्किङ भवन निर्माण हुनेछ । लिफ्ट सिस्टमको प्रयोग गरेर सवारीलाई तल-माथि पार्किङ गर्न सकिने गरी यसको परिकल्पना गरिएको छ ।
यसको डीपीआर तयार गर्न पनि महानगरले परामर्शदता नियुक्तिका लागि प्रक्रिया थालेको छ । यी पार्किङ सुधार्ने योजनाहरुमा निजी क्षेत्रलाई सामेल गराएर यसबाट आएको नाफा पनि उनीहरुलाई नै दिने पीपीपी प्रमुख अधिकारीले बताए ।
यी आयोजनामा महानगरले सहजीकरण गरे पनि लगानी भने गर्ने योजना भने छैन । अण्डरग्राउण्ड र बहुतले पार्किङ संरचना बने काठमाडौंको सवारी व्यवस्थापन सहज हुने अपेक्षा छ ।
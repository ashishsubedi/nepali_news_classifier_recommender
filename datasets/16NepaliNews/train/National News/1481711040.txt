
﻿२९ मंसिर, काठमाडौं । बैंकिङ क्षेत्रमा तरलता (लगानी योग्य पुँजी) संकट नभएपनि कर्जाको लागि लगानी योग्य रकम अभाव भएको बैंकर्सहरु बताउँछन् ।
‘अहिले बैंकहरुको कर्जा निक्षेप अनुपात ७८ देखि ७९ को हाराहारीमा छ, बाँकी २० प्रतिशत तरलता सधै नै रहिरन्छ तर त्यो पुँजी कर्जा लगानीको लागि प्रयोग गर्न मिल्दैन,’ एनआइसी एसिया बैंकका प्रमुख कार्यकारी अधिकृत लक्ष्मण रिसालले भने । उनका अनुसार कर्जा लगानी गर्न थप पुँजी नभएपछि अहिले संस्थागत निक्षेप लिन बैंकहरुबीच हानथाप नै चलेको छ ।
बैंकहरुले प्राथमिक पुँजी र निक्षेपको तुलनामा ८० प्रतिशतमात्र कर्जा लगानी गर्न पाउँछन् । बाँकी २० प्रतिशत लगानीमध्ये ४ देखि ६ प्रतिशत अनिवार्य नगद मौज्दात (सीआरआर)को रुपमा राष्ट्र बैंकको भल्टमा राख्नुपर्छ । त्यसपछि बाँकी हुने केही पुँजी राष्ट्र बैंकले जारी गर्ने ऋणपत्र लगायतका उपकरण खरिद गर्न उपयोग गर्न सक्छन् ।
यता, राष्ट्र बैंक समेत ठूला बैंकहरुमा पुँजी होल्ड भएकोले तरलता संकुचन भएको जस्तो देखिएको मान्छ । ‘अहिले बजारमा तरलता केही संकुचन भएको त हो, तर राष्ट्र बैंकले हस्तक्षेप नै गर्न पर्ने गरी भएको छैन्,’ राष्ट्र बैंकका डेपुटी गभर्नर चिन्तामणी शिवाकोटीले बताए । उनी पनि ठूला बैंकहरुसँग बढी पुँजी रहेको र सानाहरु समस्यामा परेको मान्छन् ।
‘हो, केही महिना अघिसम्म बजारमा ६० अर्बसम्म अधिक तरलता थियो, तर अहिले यो पुँजी ८-१० अर्बमा सीमित भएको छ, केही संस्थामा धेरै र साना संस्थामा पुँजी कम हुँदा यस्तो देखिएको हो,’ उनले स्पष्ट पारे । राष्ट्र बैंकले तत्कालको समस्या मात्र नहेरेर भावि दिनमा परिपक्व हुने वित्तीय उपकरणहरुले बजारमा भित्रने तरलताको आंकलन, नियमित बैंक सञ्चालनको लागि आवश्यक पुँजीको प्रक्षेपण गरेर नै नीति लिइरहेको शिवाकोटीले जानकारी दिए ।
तरलता समस्याबाट बैंक तथा वित्तीय संस्थाहरु गुज्रिन थालेपछि बजारमा केही संस्थाले मुद्दती निक्षेपको व्याज दर ८ देखि १० प्रतिशतसम्म पुर्‍याएका छन् । केही महिना अघिसम्म यस्तो निक्षेपमा २/३ प्रतिशत व्याज दर पाइरहेका ग्राहकहरुलाई यसले फाइदा त पुगेको छ । तर यसले व्याज दरको स्थिरता माथि भने प्रश्न उठाएको छ ।
हुनत राष्ट्र बैंकले बैंकहरुले ग्राहकलाई प्रदान गर्ने व्याज दरलाई उच्च उतारचढाव हुनबाट रोक्न वा स्थिर राख्न भन्दै केही महिना अघि व्याज दर कोरिडरको नयाँ अवधारणा समेत ल्याएको थियो । यस अवधारणामा यस्ता निक्षेपको व्याज दरलाई माथिल्लो र तल्लो दुई सीमाभित्र राखेर डोर्‍याउने उद्देश्य राष्ट्र बैंकले लिएको थियो । तर यसमा राष्ट्र असफल भएको होकी भन्ने प्रश्न पनि उठ्न थालिसकेको छ ।
माथिल्लो सीमाको रुपमा राष्ट्र बैंकले स्थायी तरलता सुविधा दर (बैंकहरुले राष्ट्र बैंकबाट पैसा सापट लिन प्रयोग हुने वित्तीय उपकरण/एसएलएफ) रहने भनिएको छ । हाल यो दर ७ प्रतिशत कायम गरिएको छ । तर यो दरभन्दा माथि अहिले मुद्दती निक्षेपको व्याज दर कायम भइसकेको छ ।
तर व्याजदर कोरिडरले तरलता संकटको व्यवस्थापनमा भने कुनै भुमिका नखेल्ने बैंकर्स रिसाल मान्छन् । ‘राष्ट्र बैंकसँग तरलता वृद्धि गर्ने वित्तीय उपकरण नै नभएकोले अहिलेको अवस्थाको सम्बन्ध कोरिडोरसँग छैन, बैंकले दिएको उपकरणबाट प्राप्त पुँजी कर्जा लगानीमा प्रयोग गर्न मिल्दैन । यो पुँजी अनिवार्य नगद मौज्दातको गणनाको लागि मात्र प्रयोग हुन सक्छ,’ रिसालले स्पष्ट पारे ।
त्यसैले एसएलएफको दर १० प्रतिशत नै पुर्‍याए पनि यसले केही नहुने उनको भनाई छ । उनका अनुसार तरलता बढ्न सरकारी खर्च बढ्नु पर्छ जसले निक्षेपमा समेत वृद्धि गर्नेछ ।
तर राष्ट्र बैंकको भने बैंकहरुले दिने व्याज दरलाई स्थायित्व दिन व्याज दर कोरिडर फेल नभएको धारणा छ । ‘व्याज दर कोरिडरको प्रभाव प्रणालीमा तरलता उच्च भएको समयमा देखिने हो, बैंकहरुले ग्राहकलाई राम्रो व्याज दिन छाडेर राष्ट्र बैंकसँग पैसा माग्न नआऊन भन्ने हो , अहिले यो इनएक्याटिभ छ,’ डेपुटी गभर्नर शिवाकोटीले भने ।
व्याजदर कोरिडरको गणना 
व्याज दर कोरिडर लागु गर्नुको उदेश्य बैंकहरुले बजारबाट पैसा उठाउन छाडेर राष्ट्र बैंकमा पैसा माग्न आउन नपरोस् भन्ने पनि हो । व्याज दर कोरिडरमा राष्ट्र बैंकले चारवटा ब्याण्ड सीमा कायम गरेको छ । माथिल्लो सीमामा एसएलएफ रहेजस्तै तल्लो सीमामा २ हप्ता अवधिको निक्षेपको व्याज दर रहने व्यवस्था छ । अन्तरबैंक व्याज दर (सञ्चालनमा रहेका बैंकहरुबीच एकअर्कासँग सापटी लिन प्रयोग हुने उपकरणको दर)मा ०.१० प्रतिशत घटाएर आउने परिणामलाई नै २ हप्ताको निक्षेपको व्याज दर तोकिने व्यवस्था छ ।
त्यस्तै, माथिल्लो र तल्लोबीचमा दुईवटा व्याण्ड रहन्छन्, दुई हप्ता अवधिको रिपो रेट (बैंकहरुले राष्ट्र बैंकबाट पुँजी सापट लिन प्रयोग हुने एक वित्तीय उपकरणको व्याज दर) र त्यसमुनी अन्तर बैंक व्याज दर । अन्तर बैंक व्याज दरभन्दा २ प्रतिशत बढी हुने गरी रिपो रेट तय गरिन्छ । यसको उद्देश्य भनेको बैंकहरुले सर्वसाधारणबाट निक्षेप माग्न वा एकअर्कासँग काम चलाउन पैसा लिन छाडेर राष्ट्र बैंक गुहार्न बैंकहरु नआउन भन्ने हो ।

﻿काठमाडौ, ८ फागुन । राष्ट्रिय मानव अधिकार आयोगका सदस्य सुदिप पाठकले अहिलेसम्म दलित समुदायको आत्मसम्मान हुने गरी कानुन बन्न नसकेको बताएका छन् । अन्तर्राष्ट्रिय सामाजिक न्याय दिवसको अवसरमा दलित अनलाइनद्वारा राजधानीमा आयोजित अन्तरक्रिया कार्यक्रममा बोल्दै पाठकले मानिसबीचको विभेद नहटेसम्म सामाजिक न्यायको सिद्धान्तलाई अंगीकार गर्न नसकिने बताएका हुन् ।
उनले अझैसम्म पनि जातिय छुवाछूतकै मुद्दामा न्याय खोज्दै प्रशासन धाउनुपर्ने बाध्यता दुःखद रहेको बताए । सदस्य पाठकले भने, ‘हामीले लेखिएका कुरासमेत व्यवहारमा कार्यान्वयन गरिरहेका छैनौँ ।’
त्यस्तै, राष्ट्रिय महिला आयोगकी कार्यवाहक अध्यक्ष मनु हुमागाँईले महिला र दलित समुदायका हक अधिकार सुनिश्चित गर्न सरकारले संवैधानिक निकाय गठन गरे पनि महिला मुक्तिको प्रश्नमा सरकारले नै बन्देज लगाउने परम्परा रहेको बताइन् । अधिकार दिलाउने नाउँमा गठन गरेका निकायले सिफारिस गरेको घटनालाईसमेत सरकार बेवास्ता गर्दा न्यायनै ओझेलमा परेको उनको तर्क छ ।
त्यस्तै, राष्ट्रिय दलित आयोगका सदस्य सिताराम घलेले जातीय छुवाछुत कसूर सजाय ऐन– २०६८ पूर्ण रुपमा कार्यान्वयन हुन नसकोप्रति दुःख व्यक्त गरे । उनले भने, ‘सरकारले जारी गर्ने ऐन, सरकारकै प्रशासनलाई जानकारी हुँदैनन् ।’
राजनीतिक दलहरुका कारण समाजभित्र रहेको विकृतिको जालो झन् मौलाउँदै गएको उल्लेख गर्दै राजनीतिक विश्लेषक सुन्दरमणी दिक्षितले भने, ‘समानता र समाजिक न्याय बिना समुन्नत समाज निर्माणको कल्पना गर्न सकिदैन ।’ ‘दलित समुदायमाथि राज्य र राजनीतिक दलहरुले विभेद गरेका छन्’, उनले भने, ‘यो संस्कारको अन्त्य नभएसम्म दलितहरु राज्यको नीतिगत संरचनामा पुग्न सक्र्दनन् ।’
कार्यक्रममा बोल्दै समाजसेवी रुवैयानाथ कोइराला, लेखक डा. याम किसान, नेपाल राष्ट्रिय दलित कल्याण संघका अध्यक्ष भक्त विश्वकर्माले नेपाली समाजमा अन्तरघुलनको आवश्यकता रहेको बताए ।
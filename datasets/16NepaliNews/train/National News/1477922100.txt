
﻿१५ कात्तिक, काठमाडौं । भारतका लागि नवनियुक्त नेपाली राजदूत दीपकुमार उपाध्यायले भारतीय राष्ट्रपति प्रणव मुखर्जीको नेपाल भ्रमणले नेपालको कुटनीतिलाई नयाँ उचाईमा पुर्‍याउन ठूलो भूमिका खेल्ने बताएका छन् ।
रिपोर्टर्स क्लब नेपालको देउसी-भैलो कार्यक्रममा बोल्दै नवनियुक्त राजदुत उपाध्यायले भने, ‘मलाई आज अपार खुशी लागेको छ, उहाँको भ्रमणले नेपालको कुटनीतिलाई थप उचाइमा पुर्‍याउन मद्दत पुग्छ, हामीले नेपाली जनताहरुको पनि उत्साह देखेका छौं, यो एकदमै राम्रो कुरा हो ।’
पछिल्लो समय दुवै देशले सम्बन्ध प्रगाढ बनाएर लैजानुपर्ने गम्भिर महशुस गरेको उल्लेख गर्दै उनले भने, ‘हार्ने खेल खेलेर न भारतलाई फाइदा हुन्छ, न त नेपाललाई, त्यो कुराको महसुश अहिले दुवै देशले गरेका छन् ।’
उनले भारतले नेपाललाई सहयोग गर्नैपर्ने बताउँदै भने, ‘खासगरी समुन्नत भारत र समुन्नत चीनको वीचमा नेपाल छ, गरिब राष्ट्रको रुपमा रहिरहनु दुवै देशलाई फाइदा छैन ।’
राजदुत उपाध्यायले अब नेपाल भारत सम्बन्धमा कुनै दरार नभएको समेत दाबी गरे ।
राजदुत उपाध्यायले सानातिना कुराहरुलाई हामीले अगाडि ल्याउने भन्दा पनि आगामी दिनमा नेपाललाई कसरी फाईदा पुग्छ भन्ने कुरामा आफूहरुले ध्यान दिनुपर्ने बताए ।
उनले अघि थपे, ‘द्विपक्षीय उच्च भ्रमणले सम्बन्ध प्रगाढ बनाउँछ, हाम्रो पनि राष्ट्रपति विद्या भण्डारी भारत भ्रमणमा छिट्टै जाँदै हुनुहुन्छ, यसले गर्दा द्विपक्षीय नेपाल-भारत सम्बन्ध अत्यन्तै प्रगाढ बन्छ ।’
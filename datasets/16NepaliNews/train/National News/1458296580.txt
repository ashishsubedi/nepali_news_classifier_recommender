
﻿
सागर पण्डित/नयाँ पत्रिकाकाठमाडौं, ५ चैत
अख्तियार दुरुपयोग अनुसन्धान आयोगले भ्रष्टाचारविरुद्ध सन्देशमूलक अभियान सुरु गरेको छ । भ्रष्टाचार निवारणका लागि आयोगले विद्यालय तथा कलेजमा सचेतनामूलक र प्रशिक्षण अभियान थालेको हो । आयोगले प्रवद्र्धनात्मक कार्यअन्तर्गत विद्यार्थीहरूलाई भ्रष्टाचारविरुद्ध लड्न प्रेरित गर्न थालेको छ । आयोगले भ्रष्टाचार गर्नेलाई छानबिन गरी मुद्दा चलाउनुका साथै भ्रष्टाचारविरुद्ध प्रवद्र्धनात्मक र निरोधात्मक कार्य गर्दै आइरहेको छ ।राजधानीबाट अभियान सुरु
अख्तियारले राजधानीका विद्यालयहरूमा पहिलोपटक विद्यार्थीमार्फत भ्रष्टाचारविरुद्धको सन्देशमूलक अभियान थालेको छ । उसले योजना तथा अन्तर्राष्ट्रिय सम्बन्ध महाशाखाका प्रमुख एवं प्रवक्ता कृष्णहरि पुष्करको संयोजकत्वमा विभिन्न टोली बनाएर राजधानीका कलेज तथा स्कुलमा पठाउन थालेको छ । पुष्कर नेतृत्वको टोलीले बिहीबार राजधानीको बूढानीलकण्ठ स्कुलमा भ्रष्टाचारविरुद्ध शिक्षा दिएको थियो ।तीन सयभन्दा बढीलाई प्रशिक्षण
आयोग प्रवक्ता पुष्करले ३ सयभन्दा बढी विद्यार्थीलाई भ्रष्टाचारविरुद्ध प्रशिक्षण दिइएको जानकारी दिए । आयोग टोलीले स्कुल तथा कलेजका विद्यार्थीलाई आफ्नो गाउँ, टोल र समाजमा कुनै पनि भ्रष्ट व्यक्ति पाइए उनीहरूबारे खबर गर्नसमेत आग्रह गरेको छ । सो प्रशिक्षणमा बुढानीलकण्ठका कक्षा ८, ९, १०, ११ र १२ का विद्यार्थी सहभागी रहेका थिए ।
आयोग टोलीले विद्यार्थीलाई भ्रष्टाचारले मुलुकलाई पार्ने दुष्प्रभाव र विकास निर्माणमा पार्ने अवरोधबारे प्रकाश पार्दै भ्रष्टाचारीविरुद्ध लड्ने उपायका सम्बन्धमा जानकारी दिएका थिए । साथै, भ्रष्टाचारको सूचना कसरी दिने, भ्रष्टाचार निवारणसम्बन्धी कानुनी व्यवस्थाका साथै नैतिक शिक्षाबारे विद्यार्थीलाई शिक्षा दिइएको प्रवक्ता पुष्करले जानकारी दिए ।
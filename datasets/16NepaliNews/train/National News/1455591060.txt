
﻿
काठमाडौं/ कांग्रेस काठमाडौंका सभापति भीमसेनदास प्रधानले कार्यकर्ताको मागअनुसार पुन: जिल्ला सभापतिमा उम्मेदवारी घोषणा गरेको बताएका छन् ।
सोमबार पत्रकार सम्मेलन आयोजना गरी प्रधानले आफूलाई संस्थापन पक्षका रामचन्द्र पौडेल र वरिष्ठ नेता शेरबहादुर देउवाको समेत समर्थन रहेको दाबी गरे । आफू कार्यकर्ता तहबाट राजनीति गर्दै जिल्लासम्म आइपुगेकाले जित निश्चित रहेको उनको भनाइ थियो ।
उनले आफ्नो कार्यकालमा काठमाडौं जिल्लामा कार्यकर्ताको उपचारका लागि कोष खडा गरेको, दुईपटक जिल्ला सभापतिहरूको भेला गरेको र सबै दलका सांसदको संयन्त्र गठन गरेको भन्दै अर्को कार्यकाल विजयी भए कार्यकर्ताका लागि काठमाडांै आउँदा बसोवासको व्यवस्था गर्ने प्रतिबद्धता व्यक्त गरे । उनले आफ्नो कार्यकालमा काठमाडौंमा कम्युनिस्टको गढ ध्वस्त बनाएर आठ सिटमा पार्टीलाई विजय बनाएको बताए । आफू पुन: निर्वाचित भए आगामी कार्यकालमा सबै क्षेत्र र स्थानीय निकायको निर्वाचन कांग्रेसको पक्षमा पार्न लाग्ने उनले बताए ।
उनले पार्टीलाई कुनै गुटभन्दा पनि विधान र भावनाअनुसार चलाउने प्रतिबद्धता व्यक्त गर्दै निर्वाचनमा पराजितलाई पनि मिलाएर लिएर जाने बताए । पत्रकार सम्मेलनमा सभापतिमा प्रधानसहित सचिवमा अर्जुन पराजुली र कोषाध्यक्ष नर्वदा पोख्रेलको उम्मेदवारी घोषणा गरिएको थियो ।

﻿उपत्यकामा पाँच सय एजेन्ट सक्रिय
नवराज मैनाली/नयाँ पत्रिकाकाठमाडौं, २३ असार
फ्रान्समा जारी युरोकपको सेमिफाइनल चरणका खेल बुधबारदेखि सुरु भएका छन् । नेपालमा पनि युरोकपप्रतिको ‘फिबर’ बढ्दो छ । फुटबलप्रतिको लगाव मात्र होइन, करोडौँको बाजीसमेत हुने गरेको छ । युरोकपका खेलमा हजारौँ नेपालीले बाजी लगाउँदै आएका छन् ।
नेपालमा सट्टाबाजको धन्दामा अन्तर्राष्ट्रिय संगठित गिरोह नै सक्रिय छ । स्रोतका अनुसार दैनिक काठमाडौंमै करोडौँको हारजित हुने गरेको छ । काठमाडौं प्रहरी प्रमुख एसएसपी विक्रमसिंह थापाले सट्टाबाज धन्दामा संलग्नहरू निगरानीमा रहेको बताए । उनले भने, ‘दुईजनालाई पक्राउ पनि गरिसकेका छौँ, उनीहरूको नेटवर्कमाथि अनुसन्धान भइरहेको छ ।’

प्रहरीको अध्ययनअनुसार नेपालमा चार–पाँच समूहले सट्टेबाज धन्दा चलाइरहेका छन् । तीमध्ये नागराजका नामले चिनिने अमृत अग्रवालको नेटवर्क सबैभन्दा ठूलो छ । प्रहरी स्रोतका अनुसार अग्रवालका मुख्य सहयोगीमा गौरव र सौरभ तिवारी छन् । तिवारी दाजुभाइले उपत्यकाभरि विभिन्न एजेन्टमार्फत बाजी खेलाउँदै आएका छन् ।
सोही समूहका दुईजनालाई महानगरीय प्रहरी वृत्त जनसेवाले ३० जेठमा पक्राउ गरेको थियो । न्युरोडको आरबी कम्प्लेक्सबाट दीपकरत्न शाक्य र सागर खड्गी पक्राउ परेका थिए । विभिन्न व्यक्तिबाट उठाइएको करिब तीन लाख रकम पनि प्रहरीले बरामद गरेको थियो । उनीहरूको मोबाइलमा बाजीको रेट आदानप्रदान भएको एसएमएसहरू फेला परेको प्रहरीले जनाएको छ । थप अनुसन्धानमा श्रीकान्त अग्रवालसँग मिलेर उनीहरूले सट्टेबाज धन्दा चलाएको खुलेको जनसेवा वृत्तका डिएसपी विनोद घिमिरेले बताए । श्रीकान्त अमृतका भाइ हुन् । उनी फरार रहेको प्रहरीले जनाएको छ ।
प्रायः दुबईमा बस्ने अमृतको मुख्य धन्दा नै सट्टाबाज र हुन्डी हो । नेपालमा सहयोगीमार्फत वर्षभरि नै उनले यस्तो धन्दा चलाउने गरेको प्रहरीले जनाएको छ । इन्डियन प्रिमियर लिग (आइपिएल)मा उनले सट्टेबाजको ठूलो कारोबार गर्ने गरेका छन् । पाँचतारे होटेलमा बसेर उनले धन्दा चलाउने गरेको स्रोत बताउँछ । प्रहरी स्रोतका अनुसार ललितपुरमा राजु बोगटीले सो समूहसँग मिलेर बाजी खेलाउने गरेका छन् । ठमेलमा विभिन्न रेस्टुरेन्ट व्यवसायी र गुन्डागर्दीमा सक्रिय व्यक्ति पनि धन्दामा लागेका छन् ।
‘टोल–टोलमा एजेन्टहरू छन्,’ सो समूहनिकट एक व्यक्ति भन्छन्, ‘एजेन्टहरूले नै पैसा उठाएर कारोबार गर्छन् ।’ स्रोतका अनुसार सो समूहले राजधानीका विभिन्न स्थानमा घर नै भाडामा लिएको छ । न्युरोडमा एक फ्ल्याट लिइएको छ । धेरैजसो आर्थिक कारोबार न्युरोडबाट हुने गरेको स्रोतको भनाइ छ ।
अग्रवालको जस्तै अरू विभिन्न समूहले पनि सट्टाबाजको नेटवर्क चलाउँदै आएका प्रहरी स्रोतले बताएको छ । स्रोतका अनुसार काठमाडौंमा मात्र करिब पा“च सय एजेन्टले आफ्नो सर्कलमा धन्दा चलाउँदै आएका छन् ।
कलेजदेखि क्यासिनोसम्म सट्टेबाजी
वैशाखको पहिलो साता महानगरीय अपराध महाशाखाले बालुवाटारस्थित मल्पी इन्टरनेसनल कलेजका डिसिप्लिन इन्चार्ज (डिआई) सुदीप गुरुङलाई उनका साथी साङ्गे ठकुरीसहित पक्राउ ग¥यो । गुरुङले कलेजकै विद्यार्थीलाई आइपिएल तथा युरोपियन फुटबल लिगको बाजी खेलाइरहेका थिए । केही विद्यार्थीले लाखौँ हारेको उजुरी अभिभावकबाट परेपछि प्रहरीले कलेजमा छापा हानी बुकी खुलाउने गुरुङ र केही विद्यार्थीलाई समेत पक्राउ गरेको थियो । अनुसन्धानका क्रममा एउटै कलेजमा दैनिक १० लाखभन्दा धेरै रुपैयाँको बाजी चल्ने गरेको खुलेको थियो । कुनै समूहसँग सहभागी नभई उनीहरूले आफैँ रेट बनाएर खेलाउने गरेका थिए ।
स्रोतका अुनसार संगठित गिरोहले बैंक, कलेज तथा व्यवसायी समूहमा एजेन्ट बनाएर बाजी खेलाउँदै आएका छन् । एजेन्टले कमिसन पाउने भएकाले खेल्नेले जिते पनि वास्तविक रेटभन्दा थोरै कमाउँछन् । ठूलो खेल भने राजधानीका क्यासिनोमा हुने गरेको छ । रातभरि खुला हुने भएकाले क्यासिनोभित्र फुटबल लाइभ हेर्ने र बाजी लगाउने धन्दा चल्दै आएको छ । क्यासिनो जुवा खेल्ने ठाउँ भएकाले कतिपय एजेन्टले क्यासिनोमा जुवा खेलाउँदै आएका छन् । क्यासिनोमा नेपालीलाई प्रवेश निषेध भए पनि भारतीय नागरिक भएको नक्कली कार्ड बनाएर छिराउने गरिएको छ ।
मिटरब्याज र हुन्डीको नेटवर्क 
बाजी खेल्नेलाई चर्काे ब्याजदरमा पैसा लगाउने समूह पनि सक्रिय छन् । घर नै बन्धक राखेरसमेत बाजीमा लगाउने गरेको स्रोत बताउँछ । खेलाउनेहरू हुन्डीको कारोबारमा पनि सक्रिय छन् । उनीहरूले जितेको पैसा हुन्डीबाटै विदेश पठाउने गरेका छन् । अहिले दुबई र भारतीय समूहले काठमाडौंका पाँचतारे होटेलमा बसेर यस्तो धन्दा चलाउँदै आएको प्रहरी स्रोत बताउँछ ।
सट्टेबाजीमा संलग्नलाई पक्राउ गरेर प्रहरीले जुवा मुद्दामा कारबाही गर्ने गरेको छ । यस्तो मुद्दामा उनीहरू दुई सय रुपैयाँ धरौटीमा छुट्ने गर्छन् । तीन साताअघि न्युरोडमा पक्राउ परेका दुईजना पनि सामान्य धरौटीमा छुटिसकेका छन् ।
१२ महिनै चल्छ बाजी 
ठूलो खेलहरू हुँदा मात्र होइन, अन्य अवस्थामा पनि नेपालमा बाजी खेलाउने गरिएको छ । विश्वकप फुटबल, युरोकप र आइपिएलमा धेरै रकमको कारोबार हुने गर्छ । आइपिएलमा भारतीय मूलका व्यवसायीले नेपालमा ठूलो बाजी खेल्छन् । भारतका अन्य क्रिकेट प्रतिस्पर्धामा पनि बाजी चल्ने गरेको स्रोत बताउँछ । गत साता सकिएको कोपा अमेरिका फुटबल प्रतियोगितामा पनि बाजी चलेको थियो । यूरोकपमा हुने विभिन्न फुटबल लिगमा पनि नेपालमा बाजी खेलाइने गरिन्छ ।
रेट कसरी ?
कमजोर टिमको पक्षमा बाजी राख्नेलाई उच्च रेट दिने गरिएको छ । पेसेबर सट्टेबाजले पहिलो गोल कसले गर्छ, पहिलो हाफको नतिजा के हुन्छ भन्नेमा पनि बाजी राख्ने गरेका छन् । नकआउट चरणमा फ्रान्स र अइसल्यान्डको खेलमा फ्रान्सको पक्षमा एक हजार बाजी राख्नेले ६०० र आइसल्यान्डले जिते एक हजार राख्नेले सात हजार पाँच सय रुपैयाँ पाउने गरी रेट तय थियो । ९० मिनेटसम्मको खेल बराबरीमा टुंगिएको भए एक हजार राख्नेले तीन हजार पाँच सय रुपैयाँ पाउने गरी रेट राखिएको थियो ।
बाजी कसरी ?
बेलायतको बेट ३६५ डटकम वेबसाइटले राखेको रेटका आधारमा नेपालमा धेरैले बाजी राख्छन् । नेपालमा पनि सोही वेबसाइटको रेटका आधारमा बाजी खेलाउने गरिन्छ । सामान्यतः खेलकै दिन भाइबर तथा ह्वाट्सएपमार्फत एजेन्टहरूलाई रेट पठाइन्छ । कतिपयसँग सुरुमै पैसा लिने गरिन्छ । धेरैजसो कारोबार मौखिक पनि हुन्छ । बाजी राख्नेको विवरण एजेन्टहरूले मुख्य नाइकेलाई पठाउँछन् र खेल सकिएपछि हारजितको हिसाब गरी पैसा लेनदेन हुन्छ ।
कमाउ धन्दा
बाजी राख्नेलाई एजेन्टले टिमको पक्षमा र खेल बराबरीको विकल्प दिन्छन् । बाजीमा ९० मिनेटभित्रको खेलको नतिजा पनि लागू हुन्छ । ९० मिनेटभित्र दुई टिम बराबरी हुने सम्भावना रहेकाले कतिपयले बराबरीमा पनि बाजी लगाउने गर्छन् । तीनै विकल्पमा बाजी आउने, तर एक पक्षलाई मात्र तिर्ने भएकाले खेलाउने सधैंँ नाफामा हुन्छन् ।
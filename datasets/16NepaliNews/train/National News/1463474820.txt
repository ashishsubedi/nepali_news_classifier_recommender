
﻿काठमाडौं । आन्दोलनरत सङ्घीय गठबन्धको एक घटक सद्भावना पार्टीका महासचिव मनिस सुमनले वर्तमान सरकारले पञ्चायती कालको झल्को दिएको टिप्पणी गरेका छन् । ओली नेतृत्वको सरकारले शान्तिपूर्ण आन्दोलनको भाषा नबुझेको भन्दै उनले सरकार क्रुर बनेको आरोप लगाए ।
“पञ्चायत कालमा बेलुका सुत्दा ठिकठाक भए पनि बिहान उठ्दा कर्फ्यू लागेको हुन्थ्यो । अहिलेको सरकार पनि त्यस्तै देखियो”, सुमनले बाह्रखरीसँग भने,“हिजो साँझसम्म ठिक थियो, रातारात सरकारले बालुवाटारमा निषेधित क्षेत्र बढायो ।”
दुई दिन प्रमुख प्रशासनिक निकाय सिंहदरबार घेराउ गरेको गठबन्धनले आज प्रधानमन्त्रीको सरकारी निवास बालुवाटार घेराउ गर्ने तयारी गरेपछि सरकारले बालुवाटार आसपासको क्षेत्रको निषेधित क्षेत्रलाई बिस्तार गरेको छ ।
“हामी शान्तिपूर्ण आन्दोलनमार्फत राज्यको ध्यानाकर्षण गराउन चाहन्थ्यौं, त्यही भएर दुई दिनसम्म शान्तिपूर्ण रुपमा सिंहदरबारमा धर्ना बस्यौं”, सुमनले भने,“हाम्रो आन्दोलनलाई सरकार बिथोल्ने प्रयास गरिरहेको छ, यो निन्दनीय कार्यको हामी डटेर सामना गर्छौं ।”
निषेधका बाबजुद् आज १० औं हजारले सिंहदबार घेर्न महासचिव सुमनले बताए । “हाम्रो मागप्रति धेरैको साथ र सहयोग छ । आज दशौं हजारले बालुवाटार घेर्ने छौं, हामी सम्यमित हुनेछौं तर सरकारले दमन गर्यो भने आन्दोलनकारीले प्रतिकार गर्छन् । अधिकारका लागि ज्यान फालेर लागेका हामी जस्तो सुकै दमनको प्रतिकार गरेर अधिकार लिएरै छाड्छौं ।”
काठमाडौं जिल्ला प्रशासन कार्यालयले प्रधानमन्त्री निवास बालुवाटार वरिपरि निषेधित क्षेत्र घोषणा गरेको छ । काठमाडौं प्रमुख जिल्ला अधिकारी रामकृष्ण सुवेदीले सोमबार बेलुका सूचना जारी गरी बालुवाटार वरिपरी निषेधित क्षेत्र घोषणा भएको जनाएका छन् ।
प्रधानमन्त्री निवास बालुवाटारदेखि दक्षिणतर्फ इटालियन चोक र उत्तरतर्फ पवित्रा वर्कशपसम्म, सभामुखको निवासदेखि पश्चिमतर्फ गैरीधारा जाने बाटोको सय मिटरसम्म, प्रधानन्यायाधीशको निवास बालुवाटारदेखि पश्चिम लाजिम्पाटतर्फ जाने सय मिटर र राष्ट्रबैंक चोकदेखि पुर्वतर्फ सय मिटर क्षेत्रलाई निषेधित क्षेत्र घोषणा गरिएको हो ।
संविधानसभाले जाारी गरेको नयाँ संविधानले मधेसी समूदायको अधिकार सुनिश्चित नगेको भन्दै विभिन्न माग राखेर सीमा नाका केन्द्रित आन्दोलन गर्दै आएका मधेस केन्द्रीत दलहरु पछिल्लो समय काठमाडौं केन्द्रीत आन्दोलन गर्दै आएकाछन् ।
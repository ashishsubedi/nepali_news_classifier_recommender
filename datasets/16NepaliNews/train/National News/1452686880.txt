
﻿
ध्रुव भट्टराई
२९ पुस, बिराटनगर । स्थानीय होटलमा बुधबार उपप्रधान एवं भौतिक पूर्वाधार तथा यातायात मन्त्री विजयकुमार गच्छदारको पत्रकार सम्मेलन चलिरहेको थियो । गच्छदार राजनीतिक विषयमा आफ्नो धारणा राखिरहेका थिए । त्यहीबेला उनका निजी सचिवले फोन ल्याइदिए ।
मन्त्री गच्छदार आफू बसेको ठाउँबाट उठेनन् । बसीबसी उनले यातायात व्यवस्था विभागका महानिर्देशक चन्द्रमान श्रेष्ठलाई फोनबाटै निर्देशन दिए ।
उपप्रधानमन्त्री गच्छदारले कोशी अञ्चलका लागि बिराटनगरमा तत्काल लाइसेन्स वितरण गर्न ठाडो आदेश दिए ।
आफूले पत्रकार सम्मेलनमा सात दिनभित्रै लाइसेन्स खुल्छ भनिसकेको भन्दै मन्त्री गच्छदारले कुनै हालतमा लाइसेन्स वितरण सुरु गर्न पत्रकार सम्मेलनबाटै महानिर्देशकलाई निर्देशन दिए ।
गच्छदारले मन्त्रालयका सचिवलाई समेत त्यहीँबाट फोन गरेर लाइसेन्स वितरण तत्काल सुरु गर्न निर्देशन दिए ।
फोन सम्वाद सकिएपछि गच्छदारले अब चाँडै लाइसेन्स वितरण सुरु हुने पत्रकारहरुलाई बताए ।
चार पाङ्ग्रे सवारीको ट्रायलका लागि कोशी अञ्चल कार्यालयमा आफ्नो जग्गा नभएको र आन्दोलनका कारण असुरक्षा भएको भन्दै गत साउनबाट ट्रायल रोकिएको थियो ।
उपप्रधानमन्त्री गच्छदारको ठाडो आदेशपछि अब फेरि ट्रायल सुरु हुने भएको छ । तत्काल ट्रायल सेन्टर भाडामा लिइनेछ र लाइसेन्स वितरण सुरु हुनेछ ।
सरकारले काठमाडौंमा स्मार्ट लाइसेन्स वितरण सुरु गरे पनि कोशी अञ्चलमा भने कागजी लाइसेन्स नै वितरण गरिने यातायात व्यवस्था विभागले जनाएको छ ।
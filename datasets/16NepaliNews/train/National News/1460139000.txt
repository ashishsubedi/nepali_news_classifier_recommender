
﻿२६ चैत, काठमाडौं । प्रधानमन्त्री केपी शर्मा ओलीले सबै मन्त्रीहरुलाई आगामी वैशाख ५ गतेदेखि शुरु हुने विद्यार्थीको हातमा पाठ्यपुस्तक पुर्‍याउने राष्ट्रिय अभियानमा सहभागी हुन निर्देशन दिएका छन् ।
शुक्रबार बसेको मन्त्रिपरिषद् बैठकमा छलफलको क्रममा प्रधानमन्त्री ओलीले अभियान सफल पार्न सबैलाई निर्देशन दिएका हुन् ।
अभियानमा प्रधानमन्त्री स्वयं पनि सामेल हुनेछन् । बैठकमा शिक्षामन्त्री गिरिराजमणि पोखरेलले प्रत्येक वर्ष समयमै पाठ्यपुस्तक नपुग्दा देशभरका विद्यार्थीहरुले पढाईको क्रममा भोग्नुपर्ने अप्ठ्यारा र परीक्षामा यसको नतिजाबारे व्याख्या गर्दै सहयोगका लागि प्रस्ताव गरेका थिए ।
मन्त्री पोखरेलका अनुसार अभियानप्रति ऐक्वेवद्धता जनाउँदै उपप्रधान तथा परराष्ट्रमन्त्री कमल थापाले मकवानपुर, अर्थमन्त्री विष्णु पौडेलले रुपन्देही जाने तयारी गरेका छन् । मन्त्री पोखरेलले अभियानमा मन्त्रालयका सम्पूर्ण संयन्त्र, नागरिक समाज, राजनीतिक दल र सामाजिक अभियान्ताहरुलाई सहभागिताको लागि आग्रह गरेका छन् ।
प्रत्येक वर्ष पाठ्यपुस्तक समयमै नपुगदा विद्यार्थीहरुको पढाई प्रभावित हुँदै आएको छ । यस पटक विविध प्राविधिक अप्ठ्याराका बाबजुद पनि शिक्षा मन्त्रालयले समयमै विद्यार्थीको हातमा पाठ्यपुस्तक पुर्‍याउने दावी गरेको छ ।
मन्त्रालयले आगामी वैशाख ५ गतेदेखि १५ गतेसम्म राष्ट्रिय अभियान सञ्चालन गर्ने तयारी तीब्र बनाएको छ । यसक्रममा मन्त्री पोखरेलले बुधबार पाठ्यपुस्तक छपाईको जिम्मा पाएको जनक शिक्षा सामाग्री केन्द्रमा गएर पाठ्यपुस्तकको उपलब्धताबारे जानकारी लिएका थिए ।
केन्द्रका अधिकारीहरुले अब करिब १२ लाख पुस्तक मात्र छाप्न बाँकी रहेको जानकारी गराउँदै केहि दिनभित्र छपाईलाई पूर्णता दिने प्रतिवद्धता जनाएका छन् । यसअघि चैत १५ गतेभित्र आवश्यक पुस्तक छपाई सक्ने बताइएको थियो ।
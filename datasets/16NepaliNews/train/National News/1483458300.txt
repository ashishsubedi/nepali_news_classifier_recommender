
﻿




१९ पुस, काठमाडौं । व्यवस्थापिका संसद्, सार्वजनिक लेखा समितिका सभापति तत्काल चयनका लागि समितिमा आबद्ध सांसदले सभामुखको ध्यानाकर्षण गराउने भएका छन् ।

समितिको आजको बैठकले लामो समयदेखि समितिको नेतृत्व खाली रहनु राम्रो नहुने जनाउँदै तत्काल सभापति चयनका लागि सभामुखको ध्यानाकर्षण गराउने निर्णय गरेको हो ।
यस्तै समितिमा यसअघि प्रस्तुत तर निर्णय हुन नसकेका विषयलाई प्राथमिकताका साथ अगाडि बढाउने, तत्काल निर्णय गर्ने, छानबिन अध्ययन तथा अनुगमन समितिलाई आ-आफ्ना कार्यक्षेत्रका काम प्रभावकारी रुपमा अगाडि बढाउन आवश्यक निर्देशन दिने निर्णय भएको समितिका ज्येष्ठ सदस्य सर्वेन्द्रनाथ शुक्लले जानकारी दिए ।
त्यस्तै बेरुजु फर्छ्योट उपसमितिले विभिन्न सरकारी निकायमा रहेको बेरुजुका विषयमा आवश्यक परामर्श गर्ने र आवश्यक निर्देशनसहित बेरुजु घटाउन पहल गर्ने जानकारी दिँदै ज्येष्ठ सदस्य शुक्लले नियमित रुपमा बैठक राखी काम कारबाहीलाई प्रभावकारी रुपमा अगाडि बढाउने निर्णयसमेत गरिएको बताए ।
समितिले यही पुस २५ गते बेरुजुको ताजा अवस्थाका बारेमा छलफल गर्न कावा महालेखा परीक्षक, मुख्य सचिव र सरकारी कार्यालयतर्फ रकमगत आधारमा बढी बेरुजु हुने १० मन्त्रालयका सचिवसहितको बैठक बोलाउने निर्णयसमेत भएको छ ।
समितिका सभापति जनार्दन शर्मा ऊर्जामन्त्री भएपछि सभापति पद खाली रहँदै आएको छ । सभापति खाली हुँदा समितिको काम कारबाही निरन्तर रोकिँदै आएको छ ।
समितिमा आबद्ध सांसदले यसअघि नै सभामुख ओनसरी घर्तीको ध्यानाकर्षण गराउँदै सभापति चयनको वातावरण बनाइदिन आग्रह गरिसकेको समिति सदस्य रामहरि खतिवडाले जानकारी दिए ।
सरकारका कामकारबाहीलाई व्यवस्थित बनाउन र नियन्त्रण तथा सन्तुलन राख्न सार्वजनिक लेखा समितिको भूमिका महत्वपूर्ण मानिन्छ । समिति सभापति प्रमुख प्रतिपक्षी दललाई दिने संसदीय परम्परा रहिआएको भए पनि सभापतिमा नेकपा एमाले र नेकपा माओवादी केन्द्रले दाबी गर्दै आएका छन् ।





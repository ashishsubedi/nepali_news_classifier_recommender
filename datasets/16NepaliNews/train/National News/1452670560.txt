
﻿पुष्प दुलाल
२९ पुस, काठमाडौं । बैंक तथा वित्तीय संस्थाहरूले सूचना टाँसेर बजुली भएका समयमा मात्रै बैंकिङ सेवा दिदा सेवाग्राहीलार्इ अन्याय भएको भन्दै नियामक  नेपाल राष्ट्र बैंकले बैंकहरूलार्इ लोडसेडिङको तालिका नटाँस्न निर्देशन दिएको छ ।
राष्ट्र बैंकले एक हप्ता अघि बैंकर्स संघ, डेभलपमेन्ट बैंकर्स एसोसिएसन र वित्त कम्पनी संघका प्रतिनिधिलाई बोलाएर टाँसिएको लोडसेडिङको तालिका हटाएर बैंकिङ सेवा सहज बनाउन माैखिक निर्देशन दिएको हो ।
‘बैंक तथा वित्तीय संस्थाहरुले लोडसेडिङको तालिका टाँसेर लोडसेडिङ नभएको समयमामात्रै बैंकिङ सेवा दिन थालेपछि राष्ट्र बैंकले टाँसिएको लोडसेडिङको तालिका तत्काल उप्काउन निर्देशन दिइसकेका छाैं,’ राष्ट्र बैंकका सहायक प्रवक्ता राजेन्द्र पण्डितले अनलाइनखबरसँग भने ।
कुनैपनि शाखा लोडसेडिङको समयमा सञ्चालन गर्न नसके ग्राहकलाई नजिककको बत्ति आउने शाखा देखाइदिन समेत राष्ट्र बैंकले निर्देशन छ । बैंकिङ सेवा अत्यावश्यक भएकाले सकेसम्म सेवा सहज र सुलभ बनाउन राष्ट्र बैंकले निर्देशन दिनु परेको पण्डितले बताए ।
यद्यपि पछिल्लो समय अवस्था केही सहज भए पनि बैंकहरुले इन्धन अभावको कारण देखाएर कटौती गरिएको सेवालाई निरन्तरता नै दिइरहेका छन् । भूकम्पका बेला नियमितजस्तो सेवा दिएका बैंकहरुले भारतीय नाकाबन्दीपछि इन्धनको अभाव देखाउँदै ग्राहकलाई दिने सेवामा व्यापक कटौती गरेका थिए ।
बानेश्वरस्थित नबिल बैंकको शाखामा टाँसिएको लोडसेडिङको तालिका र सूचना
बैंकहरुले सन्ध्याकालीन सेवा बन्द नै गरेका छन् भने बैंकिङ सेवा दिने शाखा र समयमा पनि ठूलो कटौती गरेका छन् । अधिकांस बैंकहरुले अहिले पनि लोडसेडिङको समयमा सेवा दिएका छैनन् भने कतिपय बैंकहरुले अझै पनि कार्यालय वा एटीएमको गेटैमा लोडसेडिङको तालिका हेरेरमात्रै सेवा लिन आउनु भनी टाँसेको सूचना समेत हटाएका छैनन् ।
दरबारमार्गस्थित स्टान्डर्ड चार्डर्ड बैंकको एटीएममा टाँसिएको सूचना
यद्यपि राष्ट्र बैंकका सहायक प्रबक्ता पडिण्त भने अहिले बैंकहरुको सेवा केही सहज भएको दाबी गर्छन् । ‘कतिपय बैंकहरुले लोडसेडिङको समयमा पनि सेवा दिन थालेको रिपोटिङक राष्ट्र बैंकमा आउन थालेको छ,’ उनले भने ।
इन्धन उपलब्ध गराउन राष्ट्र बैंक सक्रिय
राष्ट्र बैंकले बैंक तथा वित्तीय संस्थाहरुलाई इन्धन उपलब्ध गराउन सक्रियता बढाएको छ । केन्दि्रय बैंकले बैंकिङ क्षेत्र अत्यावश्यक सेवा क्षेत्र भएकाले आवश्यकताअनुसार इन्धनको व्यवस्था मिलाइदिन अर्थ मन्त्तालयलाई पत्राचार गरिसकेको र अर्थ मन्त्रालयले आयल निगमलाई सोही व्यहोरोका पत्राचार गरिसकेको छ ।
‘आवश्यक पर्‍यो भने राष्ट्र बैंकका पदाधिकारीहरु नै आयल निगममा डेलिगेसन जान्छौसमेत भन्नु भएको छ,’ डेभलपमेन्ट बैंकस एसोसिएसनका अध्यक्ष कृष्णराज लामिछानेले भने- ‘पछिल्लो समय आयल निगमबाट पनि पहिलेको तुलनामाभन्दा बढी डिजेल पाइरहेका छौं ।’ पेट्रोल भने नपाएको उनले गुनासो गरे ।
अवस्था धेरै सहज भइसक्यो
डेभलपमेन्ट बैंकर्स एसोसिएसनका अध्यक्ष लामिछानेका अनुसार राष्ट्र बैंकको निर्देशन पछि सेवा निकै सहज भएको छ । ‘अहिलेको अवस्था निकै सहज बनेको छ,’ उनले भने- ‘यद्यपि अझैपनि बैंकहरुले सन्धयाकालीन सेवा चाहीँ दिन सकेका छैनन् ।’
कालोबजारियासँग बैंकहरुले किन्न मिल्दैन
कालोबजारियाहरुका कारण नाकाबन्दीका बकाबजुत पनि पेट्रोलियम पदार्द्ध फालाफाल भएको छ । सडकमा ट्राफिक जाम हुन थालेको पनि झन्डै दुई महिना भइसक्यो । तर, इन्धनको अभाव देखाएर बैंकहरुले भने बिजुली भएको समयमा मात्रै सेवा उपलब्ध गराए ।
अनौपचारिक बजारबाट किनेर बैंकहरुले ग्राहकलाई सेवा दिन सक्ने अवस्था नभएकाले आयल निगमबाट प्राप्त इन्धनको भर पर्नु परेको राष्ट्र बैंकका प्रवक्ता त्रिलोचन पंगेनी बताउँछन् ।
‘पारदर्शी कारोबार गर्ने बैंकिङ क्षेत्रले कालो बजारियासँग बिनाबिलको र महंगोमा इन्धन खरिद गर्न नमिल्ने भएकाले समस्या परेको हो,’ पंगेनीले भने ।
नविल बैंकका प्रमुख कार्यकारी अधिकृत सशिन जोशी पनि बैंकहरुले कालोबजारीयासँग कुनैपनि वस्तु किन्न नमिल्ने बताउँछन् ।
‘अनौपचारिक बजारबाट महंगोमा किनिएको इन्धनको हिसाब हामीले कसरी देखाउने ?’ जोशीले प्रश्न गरे । अनौपचारिक बजारबाट इनधन किन्दा कालोबजारियालाई प्रोत्साहन गरेको अर्थ लाग्ने भएकाले पनि बैंकहरुले त्यो बाटो नरोजेको जोशीले बताए ।
‘हामीले आयल निगमबाटै इन्धन लिने हो, निगमले कहिलेकाहीँ अलिअलि दिइरहेको पनि छ, जसकारण एउटा शाखा भएपनि लोडसेडिङ भएको समयमा पनि सेवा दिन पाएका छौं,’ उनले भने ।
अनामनगरस्थित ग्लोबल अाइएमइ बैंकको शाखा कार्यालयमा टाँसिएको लोडसेडिङको तालिका र सूचना
दरबारमार्गस्थित एभरेष्ट बैंकको एटीएमको हालत
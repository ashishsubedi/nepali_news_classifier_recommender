
﻿
५ वैशाख, सप्तरी । ‘तिमीले के-के कुरा खाएका छौं ?’ एक युवक डराउँदै जवाफ दिए, ‘होइन हजुर ! मैले केहि पनि खाएको छैन ।’
‘डराउन पर्दैन । निर्धक्कका साथ भ,न हामी तिमीलाई केहि पनि गर्दैनौं’ भन्दै प्रश्नकर्ताले सम्झाएपछि युवकले भने, ‘नाइट्रोजन मात्रै खाएको छु ।’
‘तिमी झुठो बोलिरहेका छौं । अरु पनि नशालु खानेकुरा तिमीले प्रयोग गरेको थाहा भएको छ, छिटो भन नभै थुनाभित्र बन्द गर्छौंं ।’
यसो भन्द युवक एक लागूऔषधको नाम पुनः थपे । उनले भने, ‘कोरेक्स खाएको छु ।’
‘एउटा अझै भन्न सकिरहेका छैनौं, चाँडो भन ।’
युवकले जवाफ दिए, ‘होइन हजुर ! मैले अरु केहि पनिको प्रयोग गरेको छुइनँ ।’
‘तिमीले गाँजा खाएका छौं या छैन ?’
‘हो हजुर ! खाएको छु ।’
यो कुनै नाटकमा गरिएको संवाद होइन् । प्रत्यक्ष रुपमा एक जना पूर्व प्रहरी अधिकारीले सोधेको प्रश्न र एक जना दुर्व्यसनीले दिएको उत्तर हो यो ।
हाम्रो समाजमा लागूऔषध प्रयोगकर्ता भएपनि त्यसलाई ठम्याउन गाह्रो परिरहेको अवस्थामा दुर्व्यसनीबिरुद्व काम गर्ने नारकोनन नेपालका प्रतिनिधिले कस्ता-कस्ता लागूऔषध कसले र कसरी प्रयोग गरेका हुन्छन् त्यसबारे बेलीविस्तार लगाए ।

‘हाम्रा समाजमा बालबालिका तथा युवकहरु लागूऔषध प्रयोग गर्छन् । तर, हामीलाई पत्तै हुँदैन’ नारकोनन नेपालका सल्लाहकार तथा नेपाल प्रहरीका पूर्व एसएसपी बसन्तराज कुँवरले भने, ‘हामीले चाह्यौं भने निगरानी राख्नुका साथै उसले प्रयोग गरे/नगरेकोबारेमा समेत पत्ता लगाउन सक्छौं ।’
कुलतमा फसिसकेका राजविराज १० का १९ बर्षीय सुरेन्द्र यादवले कस्ता-कस्ता लागूऔषध प्रयोग गरेका छन् भनेर कुवरले तीन मिनेटभित्र पत्ता लगाए ।
हुन त उनले आफैं भने यस्तो भविष्यबाणी गरेनन् । यादवको पिसाव जाँच गर्दा उनले के-के प्रयोग गरेका छन् सबै कुरा बाहिर आयो । एउटा किटलाई यादवको पिसावमा भिजाएपछि उनले नाइट्रोजन, कोरेक्स र गाजाको प्रयोग गरिरहेको बाहिर आयो ।
जिल्ला प्रहरी कार्यालय सप्तरीमा प्रहरी तथा सञ्चारकर्मी समक्ष उनले यस्तो प्रयोग गरेर देखाए । ‘यो किटको नौ डलर अर्थात नेपाली रुपैयाँ नौ सय पर्दाेरहेछ’ किटको बारेमा जानकारी दिदैं उनले भने, ‘कुनै अभिभावकलाई आफ्ना सन्तानले लागूऔषध प्रयोग गरिरहेकोप्रति शंका लागेमा यो किटको प्रयोग गर्न सकिन्छ ।’
‘मल्टी ड्रग स्क्रिन टेस्ट’ नाम रहेको किटलाई पिसावमा एक मिनेटसम्म राखेपछि परिणाम देखिन्छ’ उनले भने, ‘एउटा मात्रै रातो धर्काै आयो भने पोजिटिभ अर्थात् उनले लागूऔषध प्रयोग गरिरहे्को बुझिन्छ भने तलमाथि गरी दुई वटा धर्काे आएमा नेगेटिभ अर्थात् प्रयोग गरिरहेको छैन बुझिन्छ ।’
पोजिटिभ आएमा सम्बन्धित व्यक्तिले के-के खाएका छन् -जस्तै गाँजा, कोरेक्स, नाइट्रोजन, अफिम) सबै कुरा देखाउने गरेको कुँवरले बताए ।
चार लक्षण देखिए दुर्व्यसनी !
कुँवरले लागूऔषध प्रयोगकर्ताको संख्या बढ्दै गएकोप्रति चिन्ता व्यक्त गरे । उनले सरकारले विभिन्न क्षेत्रमा लगानी गरिरहेपनि यस क्षेत्रप्रति ध्यान दिन नचाहेको भन्दै प्रत्येक गाविसमा कम्तीमा १० प्रतिशतसम्म बजेट छुट्याउन आग्रह गरे ।
नेपालमा अहिले दुई लाखको हाराहारीमा लागूऔषध प्रयोगकर्ता भएको र प्रयोगकर्तालाई चिन्न चार लक्षण रहने बताए ।  उनका अनुसार पहिलो दुब्लाउने, दोस्रो राति अबेर सुत्ने र बिहान ढिलो उठ्ने, तेस्रो पढाईमा कमजोर हुँदै जाने र चौथो व्यबहार परिवर्तनको लक्षण देखिएमा लागूऔषध प्रयोग गरिरहेको छ भन्ने कुरा बुझ्नु जरुरी रहेको सुनाए ।
कुँवरले २५ जनासम्मको दुव्र्यसनीलाई उपचार गराउनका लागि सप्तरीमा केन्द्र खोलिए आफू सहयोग गर्न तयार रहेको बताए । सप्तरीका प्रहरी प्रमुख एसपी भीम प्रसाद ढकालले दुर्व्यसनी सुधार केन्द्रका लागि समाजसेवी जोगेन्द्र भगतले ६ बिघा जग्गा दान गर्ने घोषणा गरेकाले यसमा सहयोग गर्न आग्रह गरेका थिए ।

﻿
२० माघ, काठमाडौं । प्रधानमन्त्री केपी शर्मा ओलीले भारत भ्रमणको तयारी गर्दै गर्दा कतै चीनतर्फका व्यापार विविधीकरण गर्ने प्रयास रोकिने त होइन भन्ने धेरैमा आशंका देखिन्छ ।
तर, नेपाल-भारत सम्बन्ध पुनरावलोकनका लागि बनेको विज्ञ समूहका सदस्य डा. राजन भट्टराई भने चीनतर्फको नाका खोल्ने प्रयासलाई अब कसैले चाहेर पनि रोक्न नसक्ने बताउँछन् ।
भारतले ०४५ सालमा पनि नेपालमाथि घोषितरुपमै १३ महिनासम्म नाकाबन्दी गरेको थियो । त्यसबेला पनि नेपाल सरकारले चीनबाट वैकल्पिक रूपमा आयात गर्ने प्रयास भएका थिए । तर, पछि भारतसँग समझदारी भए पनि त्यो खेर गयो ।
अनलाइनखबरको अंग्रेजी संस्करणसँग कुरा गर्दै प्रधानमन्त्री केपी ओलीनिकट मानिएका डा. भट्टराईले उत्तरतर्फको नाका अपग्रेट र विस्तारका लागि नेपालका लागि ०४५ सालको भन्दा सहज अवस्था रहेको बताए । ‘अब व्यक्तिको इच्छामा भर पर्ने कुरा रहेन,’ एमाले नेतासमेत रहेका डा. भट्टराईले भने, ‘मुलुकको दीर्घकालीन हितका लागि र आमजनताको भावना बुझेर त्यतातर्फ जो चल्दैन, ऊ आफैं जनताबाट विस्थापित हुन्छ ।’
उत्तरी नाकाहरू अपग्रेट हुने र नयाँ नाका यो सरकारले नै खोल्ने उनको दाबी छ । प्रधानमन्त्री केपी शर्मा ओली भारतपछि उत्तरी छिमेकी मुलुक चीनको भ्रमण गर्ने तयारीमा छन् ।
भ्रमणका क्रममा यसबारे ठोस सहमति हुने भट्टराई बताउँछन् । उनले भने, ‘कुुनै कारणले यो सरकारले गरेन भने आउने सरकारमा जोसुकै आए पनि नगरी सुख छैन । केन्द्रीय सरकारले नगरे सम्बन्धित जिल्लाले नै गर्छ । कसैले रोक्न सम्भव छैन ।’
आधार के ?
चीनसँगको सम्बन्ध पछाडि र्फकन सक्दैन भन्ने दाबी गर्नुका केही आधारहरुसमेत भट्टराईले प्रस्तुत गरे ।
एक-हिजो चीनतर्फ पनि अहिलेजस्तो विकास भएको थिएन । केरुङको ट्रयाक नै थिएन । अब सन् २०१९ मा रेल आउने कुुरा हामीले रोकेर रोकिँदैन । त्यसभन्दा यताका लागि अध्ययन सुरु भइसकेको छ ।
दुई, तातोपानी नाका उनीहरूकै पैसा ल्याएर अपग्रेट गर्ने निर्णय भइसकेको छ । कसैले ढीलो गर्ने प्रयास गर्न सक्ला, तर किन भएन भनेर प्रश्न उठ्छ र रोकेर रोकिँदैन ।
तीन, कोराला नाका स्थानीयले नै चाहिन्छ भनिसके । अब हामीले रोक्छु भनेर सम्भव छैन ।
परराष्ट्र मामिलाका जानकार भट्टराई भन्छन्, ‘ढिला र चाँडो हामीमा भर पर्छ । तर, त्यो कोर्स अन्यत्र जान्छ जस्तो लाग्दैन ।’
नेपाल-भारत सम्बन्धका समस्या
भारतीय प्रधानमन्त्री नरेन्द्र मोदीको नेपाल भ्रमणका क्रममा भएको समझदारी अनुसार १९५० को सन्धि र त्यसयता भएका सम्झौता पुनरावलोकन गर्न विज्ञ समूह बनाउने सहमति भएको थियो ।
नेपालका तर्फबाट बनेको विज्ञ समूहका एक सदस्य रहेका डा. भट्टराईले यो समूह दुई देशको सम्बन्धमा विगतमा के भयो भन्ने समीक्षा गर्दै अब कसरी अगाडि बढाएर लिएर जाने भन्ने विषय बढी केन्दि्रत हुने बताए ।
अनलाइनखबरसँग कुराकानीका क्रममा डा. भट्टराईले नेपाल र भारतबीचको सम्बन्धमा देखिएका समस्या समेत औंल्याए, जुन यस्ता छन्-
पहिलो: भूगोल, जनसंख्या, आर्थिक सम्पन्नता, सामरिक हैसियतका हिसाबले नेपाल र भारतको तुलना हुँदैन । त्यसकारण दुई देशको सम्बन्धलाई असमान भनिन्छ ।
तर, समानता के छ भने दुवै देश स्वतन्त्र र सार्वभौम छन् । दुई स्वतन्त्र देशको सम्बन्धलाई अबका दिनमा हामीले कसरी लिएर जाने भन्ने ठाउँबाट अघि बढ्नुपर्छ ।
दोस्रो: भारत उदाउँदो शक्ति पनि हो । हिजो दक्षिण एसियामा उसको जुन खालको भूमिका थियो, त्यहाँबाट माथि उठेर जान खोज्दैछ । यसले उसको प्रभाव विस्तार आफ्नै किसिमले भइरहेको छ । अर्को, उसलाई के लाग्छ भने नेचुरल किसिमले प्रभाव विस्तार हुँदै गर्दा थप केही विषय आउँदा पनि आफ्नो प्रभाव रहोस् । यस्ता विषयले बन्ने अवधारणालाई बुझ्ने कुरामा केही समस्या रहन्छ ।
तेस्रोः नेपालका महत्त्वपूर्ण राजनीतिक परिवर्तनमा प्रत्यक्ष-अप्रत्यक्ष भारतको प्रभाव रहँदै आएको छ । लोकतान्त्रिक आन्दोलन र प्रक्रियाको पक्षमा रहेर भारतले दिएको समर्थन विश्वव्यापी हो । नेपालको शान्ति प्रक्रियालाई सहज ढंगले टुंग्याउन पनि भारतको सकारात्मक भूमिका छ । यसले कतिपय बेला उहाँहरूलाई लाग्छ कि हाम्रो भूमिका बढ्दै गएको छ ।
तर, नेपाल हिजोको अवस्थामा छैन । एक समय थियो, जतिबेला हाम्रो राष्ट्रका एजेन्सी बलिया थिएनन् र भारतकै सहयोगमा बनाइयो । आज नेपाल एउटा ठाउँमा आइपुगेका छ र नेपाललाई के लाग्छ भने एउटा स्वतन्त्र र सार्वभौम राष्ट्रका आधारमा भारतसँगको सम्बन्ध हुनुपर्छ ।
यसो गरिरहँदा के बिर्सन हुँदैन भने भारत हाम्रो छिमेकी मुलुक हो र उसका केही निश्चित चासो छन् । त्यसलाई हामीले हाम्रो ठाउँबाट कुराकानी गर्दा, बुझ्दा कहिलेकाहीँ थाहा नपाएको जस्तो वा थाहा पाएर पनि दिनुपर्ने जति महत्त्व नदिएजस्तो देखिएको छ ।
विज्ञ समूहका सदस्य डा. भट्टराई भन्छन्- मलाई लाग्छ, हाम्रो समस्याका लागि यिनै विषयहरू कारक बनेका छन् ।’

﻿
१६ चैत, काठमाडौं । सरकारमा सहभागी मन्त्रीहरुले राम्रोसँग कार्यसम्पादन गर्न नसकेको आरोप लागिरहेका बेला सरकारी ढीलासुस्तीको असर नयाँ वर्षको पञ्चाङ्ग पात्रोमा समेत परेको छ ।
गृहमन्त्रालयले बेलैमा सार्वजनिक विदाबारे क्याबिनेटमा प्रस्ताव नलगेपछि नयाँ वर्षको पात्रोमा सरकारी विदा समावेश हुन सकेन ।
तोयानाथ पन्तले सार्वजनिक गरेको नयाँ पञ्चाङ्गमा सूचना नै निकालेर भनिएको छ, ‘सार्वजनिक विदाको सूची यस वर्ष सरकारी निर्णयको अभावमा प्रस्तुत गर्न असमर्थ भयौं ।’
पञ्चाङ्ग निर्णायक समितिले नयाँ वर्षमा परेका चाडपर्व उल्लेख गरी पात्रो सार्वजनिक गरिसके पनि नेपाल सरकारले भने नयाँ पात्रोअनुसार विदा स्वीकृत गरिसकेको छैन ।
गत वर्ष फागुनदेखि नै नयाँ वर्षका क्यालेण्डरहरु बजारमा आउने गरे पनि यस वर्ष चैत्र १५ भइसक्दा पनि गृहमन्त्रालयले विदाको सूची सार्वजनिक गर्न सकेको छैन । गृहमन्त्रालयको नेतृत्व एमाओवादी नेता शक्ति बस्नेतले सम्हालेका छन् ।
गृह मन्त्रालयका सहायक प्रवक्ता भविश्वर पाण्डेले केही दिनमै बस्ने मन्त्रिपरिषद बैठकले विदा स्वीकृत गर्ने र त्यसपछि सार्वजनिक गर्ने अनलाइनखबरलाई बताए ।
दसैं असोज २५ मा, भाइटीका कात्तिक १६ गते
यसैबीच ०७३ सालको दशैंको टीका असोज २५ गते परेको छ । नेपाल पञ्चाङ्ग निर्णायक समितिबाट मान्यताप्राप्त तोयनाथ पात्रोका अनुुसार महान चाड विजयादशमीको टीका असोज २५ गते मंगलबार परेको हो । टीकाको राम्रो साइत भने बिहान १०ः२२ देखि ११ः४९ को बीचमा परेको छ ।
त्यसैगरी घटस्थापना असोज १५ गते शनिबार परेको छ । त्यस्तै फूलपाती असोज २२ गते परेको छ भने कोजाग्रत पूर्णिर्मा असोज २९ मा परेको छ ।
दशैंपछिको दोस्रो ठूलो चाड तिहार कात्तिक १२ गतेबाट सुरु हुन्छ । कात्तिक १२ गते शुक्रबार काग तिहार छ । त्यस्तै १३ गते कुकुर तिहार, १४ गते लक्ष्मीपूजा, १५ गते गोबर्द्धन पूजा र १६ गते भाइटीका परेको छ ।
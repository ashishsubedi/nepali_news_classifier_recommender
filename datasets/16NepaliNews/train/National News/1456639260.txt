
﻿
१६ फागुन, काठमाडौं । दक्षिण कोरियाले आगामी असारमै इपीएस अन्तरगतको कोरियन भाषा परीक्षा गर्ने प्रस्ताव गरेको छ ।
नेपालले भदौमा परीक्षा गर्ने गरी गरेको निर्णय पूर्नबिचार गर्न आग्रह गर्दै दक्षिण कोरियाले आसारमै परीक्षा गर्न नयाँ प्रस्ताव गरेको हो ।
कोरियाको मानव संसाधन विकाश विभाग (एचआरडी) ले नेपालको प्रस्ताव भन्दा दुई महिना अघि नै परीक्षा लिईसक्नुपर्ने भन्दै ईपीएस कोरिया शाखालाई पत्र लेखेको छ ।
सन् २०१७ को लागि नेपाली कामदार लिन कोरियाले भाषा परीक्षा असारमा नै गर्नुपर्ने प्रस्ताव नेपाललाई पठाएको शाखाका निर्देशक डिल्लीराम बास्तोलाले अनलाइनखबरलाई जानकारी दिए ।
जसका कारण असारमै कोरियन भाषा परीक्षा गर्नुपर्ने अवस्था आएको उनले बताए । कोरियाले जुनसम्म सबै विदेशी कामदार लिने देशमा भाषा परीक्षा लिने नयाँ निर्णय गरेकाले दुई महिना पहिले नै परीक्षा गर्नुपर्ने अबस्था आएको हो ।
‘हामीले भदौमा परीक्षा गर्ने गरी गरेको प्रस्तावमा कोरियाले संसोधन गर्न आग्रह गरेको छ’ बास्तोलाले भने-‘कोरियाको आग्रहलाई नकार्न नसिकने अवस्था छैन ।’
अब इपीएसको निर्देशक समितिको बैठक बसेर कोरियाको प्रस्ताव अनुसार नै परीक्षा गर्ने निर्णय हुने शाखाले जानकारी दिएको छ ।
अनलाइन आवेदन लिन समस्या हुने
यसअनुसार अब २०७३ सालको बैशाखमा नै भाषा परीक्षाको आवेदन माग गरिने भएको छ । असारमा परीक्षा हुने तय भएमा बैशाखमा आवदेन लिनैपर्ने निर्देशक बास्तोलाले बताए ।
यसैकारण यसवर्ष अनलाईनबाटै आवेदन लिने तयारी प्रभावित हुने शाखाले जनाएको छ । यसको अर्थ परीक्षार्थीले यो वर्ष पनि लाइन बसेरै आवदेन बुझाउनुपर्नेछ ।
‘अनलाइन प्रणाली विकास गर्न टेण्डर भइसक्यो । सार्वजनिक खरिद प्रक्रियाअनुसार काम गर्दा बैशासम्म अनलाइन बनेर आवेदन लिने अवस्था हुँदैन’ बास्तोलाले भने ।
यसअघि शाखाले असारसम्म अनलाइन प्रविधि विकास गरेर त्यसैबाट  आवेदन लिने योजना बनाएको थियो ।
घण्टौं लाइनमा बसेर आवेदन भर्नुपर्दा युवालाई सकस भएको भन्दै सरकारले भाषा परीक्षाको आवेदन अनलाइनमै बुझ्ने तयारी गरेको थियो ।
‘अनलाइन प्रविधि बनाएर मात्रै हुँदैन । त्यसको परीक्षण पनि गर्नुपर्छ । त्यसलाई विश्वसनीय नबनाइ काम गर्दा समस्या आउन सक्छ । त्यसैले बैशाखसम्मको समय कम छ’ बास्तोलाले भने-‘सन् २०१८का लागि भाषा परीक्षाको आवेदन माग्दा मात्रै अनलाइनमा जान सकिने अवस्था आयो ।’
कोरियाली भाषा परीक्षा यसअघि असोजमा हुने गरेको थियो । कोरियाले आफ्नो नीतिमा परिवर्तन गरेपछि परीक्षा चाँडै हुने भएको हो ।
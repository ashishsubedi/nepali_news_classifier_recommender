
﻿सागर पण्डित/नयाँ पत्रिकाकाठमाडौं, ८ चैत
सरकारसँग पोसाक भत्ता लिने, तर तोकिएको पोसाक नलगाउने निजामती सेवाका कर्मचारी कारबाहीमा पर्न थालेका छन् । आइतबार प्रमुख प्रशासनिक निकाय सिंहदरबारभित्र रहेका विभिन्न मन्त्रालय र निकायमा काम गर्ने तीन सय ७४ कर्मचारी सामान्य प्रशासन मन्त्रालयको छड्केमा परेका छन् ।चेतावनी दिएर छाडियो
‘ड्रेस कोड’ लागू गराउने अभियानमा रहेको सामान्यको निर्देशनमा आइतबार प्रहरीले सिंहदरबार प्रवेश गर्ने ढोकामै कर्मचारीलाई रोकेको थियो । पहिलो दिन भएकाले उनीहरूको विवरण संकलन गरी चेतावनी मात्र दिएर प्रवेश गर्न दिइएको सामान्यका अधिकारीले बताए । तर, तिनै कर्मचारी फेरि पनि पोसाक नलगाई सिंहदरबार छिर्न खोजे कारबाही गर्ने तयारी सामान्य प्रशासनले गरेको छ ।सोमबारदेखि प्रवेश निषेध
पोसाक नलगाउनेमा शाखा अधिकृत, खरिदार र सुब्बास्तरका कर्मचारी अत्यधिक छन् । सामान्यले सोमबारदेखि भने पोसाक नलगाई सिंहदरबार आउन खोज्ने कर्मचारीलाई पूर्ण रूपबाट प्रवेश निषेध गर्ने जनाएको छ । सिंहदरबारबाट कर्मचारी बोक्न प्रयोग गरिने १६ वटा गाडीमा पोसाकविनाका कर्मचारी बस्न नपाउने गरी सर्कुलर गरेको छ ।भत्ता लिने, पोसाक नलाउने
सरकारले ०६८ सालदेखि निजामती कर्मचारीलाई अनिवार्य रूपमा ‘ड्रेस कोड’को व्यवस्था गरेको छ । सरकारले कर्मचारीलाई पोसाक भत्ताबापत वार्षिक रूपमा सात हजार पाँच सय रुपैयाँ दिँदै आएको छ । कर्मचारी भने भत्ता लिएर पनि पोसाक नलगाई कार्यालय आउने गर्छन् ।सबै मन्त्रालयलाई सामान्यको पत्राचार
सामान्य प्रशासन मन्त्रालयले सबै मन्त्रालय र निकायलाई बारम्बार पत्राचार गर्दै मातहतका कर्मचारीलाई तोकिएको पोसाक अनिवार्य गराउन निर्देशन दिँदै आएको भए पनि बेवास्ता हुँदै आएको छ । सामान्यको निर्देशन कर्मचारीले लगातार उल्लंघन गरेपछि आइतबार सिंहदरबार गेटमै पोसाक जाँच सुरु भएको हो ।पोसाक भत्ता कटौतीको तयारी
सहायक प्रवक्ता नन्दराज ज्ञवालीले पोसाक लगाउनुपर्ने अनिवार्य नियमलाई कर्मचारीले अटेर गर्न थालेपछि आकस्मिक छड्के निरीक्षण गरिएको बताए । ज्ञवालीले पोसाक नलगाएका कर्मचारीको पोसाक भत्ता कटौती गर्न सम्बन्धित मन्त्रालयलाई पत्राचार गरिएको जानकारी दिए ।
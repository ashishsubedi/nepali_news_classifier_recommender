
﻿नयाँ पत्रिकाकाठमाडौं, १ माघ
सरकारले सुर्तीजन्य पदार्थ बिक्रीबाट उठेको केही कर सेवनपछि पीडित भएकाहरूको उपचारमा खर्च गर्ने गरेको छ । तर, सुर्तीजन्य पदार्थ सेवन निरुत्साहित गर्नेतर्फ प्रभावकारी कदम चाल्न सकेको छैन ।
गत आर्थिक वर्षमा सुर्तीजन्य पदार्थको बिक्रीबाट आन्तरिक राजस्व विभागले सात अर्ब बढी रकम उठाएको थियो । जसमध्ये ४० करोड रुपैयाँ स्वास्थ्य कर कोषमा छुट्याएको छ । सो रकम सुर्तीजन्य पदार्थ सेवनले बिरामी भएका नागरिकको उपचार, सेवन नगरौँ भन्ने जनचेतना तथा सुर्तीजन्य पदार्थको गतिविधि नियन्त्रण गर्न खर्च गर्ने गरेको सरकारले जनाएको छ । तर, छुट्याएको रकम साँच्चिकै पीडितसम्म नपुगेको सरोकारवालाहरूले बताउँदै आएका छन् ।
स्वास्थ्य तथा जनसंख्या मन्त्रालयका लेखा अधिकृत सुरेश शर्माका अनुसार ४० करोड रकममध्ये भरतपुरस्थित बिपी कोइराला मेमोरियल क्यान्सर अस्पताललाई २५ करोड ५० लाख, सहिद गंगालाल हृदयरोग केन्द्र बाँसबारीलाई दुई करोड रुपैयाँ, वीर अस्पताललाई एक करोड, मनमोहन कार्डियोथोरासिस भास्कुलर एन्ड ट्रान्सप्लान्ट सेन्टरलाई एक करोड र कान्ति बाल अस्पताललाई ५० लाख रुपैयाँ विनियोजन भएको छ । सो रकम बिरामीको उपचार तथा जनचेतना अभिवृद्धिमा खर्च गर्ने जनाएको छ ।
त्यस्तै, मन्त्रालयले ६ करोड मन्त्रालय र राष्ट्रिय स्वास्थ्य शिक्षा सूचना तथा सञ्चार केन्द्र र चार करोड गैरसरकारी संस्थाहरूलाई उपलब्ध गराउने गरी छुट्याएको छ । ती संंस्थाहरूले सुर्तीजन्य पदार्थको प्रयोग र नियन्त्रणका लागि काम गर्ने बताएको छ ।
मन्त्रालयका कानुन उपसचिव खिमानन्द भुसालले चालू आर्थिक वर्षका लागि स्वास्थ्य करकोषको रकम वितरण भएको जानकारी दिए । उनले चार वर्षदेखि करकोषको रकम नबढेको बताए । ‘नियमअनुसार कुल करमध्ये झन्डै ७५ प्रतिशत रकम स्वास्थ्य कर कोषमा छुट्याउनुपर्ने हुन्छ, तर अहिले मात्रै २–३ प्रतिशत छ । यसैबाट पनि स्वास्थ्य चेतनाबारे काम भइरहेको छ,’ भुसालले भने ।
तर, सुर्तीजन्य पदार्थको प्रयोगविरुद्ध काम गर्दै आएको संंस्था एक्सन नेपालले भने सरकारी प्रचलनप्रति असहमति जनाएको छ । संस्थाका अध्यक्ष आनन्दबहादुर चन्दले स्वास्थ्य करकोषबाट रकम उपलब्ध गराउने सरकारी कार्यशैली मर्ने वेलामा दुई घुट्की पानी खुवाउनुजस्तो भएको बताए । ‘सुर्तीजन्य पदार्थको नियन्त्रणमा काम नगर्ने, त्यसैको सेवनबाट क्यान्सर, मुटुजस्ता घातक रोग लागेपछि उपचारका लागि खर्च गर्‍यौँ भन्नुको कुनै अर्थ छैन,’ उनले भने । चन्दले पीडितका नाममा छुट्याइएको रकम पनि पारदर्शी नभएको र खास पीडितसम्म नपुग्ने ठोकुवा गरे ।
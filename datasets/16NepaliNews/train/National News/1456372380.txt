
﻿भिषा काफ्ले/नयाँ पत्रिकाकाठमाडौं, १३ फागुनअटेरी गरेपछि अनुगमन : प्रजिअ सुवेदी
सरकारले गत २ जेठबाट नै सुर्तीजन्य पदार्थको खोलमा अनिवार्य रूपमा ९० प्रतिशत चेतावनीयुक्त चित्र छाप्नुपर्ने नियम लगाए पनि सुर्ती उद्योगहरूले अटेर गरिरहेका छन् । नियमविपरीत सुर्तीजन्य पदार्थ बिक्री–वितरण भइरहेको गुनासो बढेपछि आफैँ अनुगमनमा लागेको प्रजिअ सुवेदीले बताए । कसैलाई पनि कानुन मान्दिनँ भन्ने अधिकार नभएको भन्दै प्रजिअ सुवेदीले कानुन नमान्नेलाई कानुनी दायरामा ल्याइछाड्ने बताए ।
पसलबाट सुरु भएको अनुगमन, वितरण, होलसेलर हुँदै अब उद्योगसम्म पुग्ने उनले बताए । यसअघि प्रशासनले ९० प्रतिशत चित्र नछापेको भन्दै बालाजी सुर्ती उद्योगका तीनवटा कारखाना सिलबन्दी गरिसकेको छ ।नियन्त्रणमा कडाइ गरिन्छ : एसएसपी थापा
निरीक्षण टोलीका सदस्य एसएसपी थापाले लागुऔषध नियन्त्रण गर्न सुर्तीजन्य पदार्थको सेवनमाथि नै कडाइ गर्नुपर्ने बताए । ‘अहिलेसम्मको मेरो अध्ययनले लागुपदार्थ सेवनकर्तामध्ये ९० प्रतिशतले सुरुवातमा चुरोट सेवन गरेको देखिन्छ,’ उनले भने, ‘लागुपदार्थ सेवनकर्ताको नियन्त्रण गर्ने हो भने चुरोट–सुर्ती सेवनमा नै बन्देज गर्नुपर्छ ।’ प्रहरी प्रशासन सरकारले ल्याएको नियम लागू गर्न जुनसुकै हालतमा पनि पछि नहट्ने उनको दाबी छ ।
चुनौती दिए सुर्तीका कर्मचारीले
अनुगमन टोलीमा आएका प्रजिअ, प्रहरी प्रमुख र जनस्वास्थ्य प्रमुख फर्किएपछि आइपुगेका सूर्य नेपालका प्रतिनिधि बताउने उत्तम कार्कीले सरकारको नियम नमान्ने चेतावनी दिए । सञ्चारकर्मीकै उपस्थितिमा सिल गर्न खटिएको टोलीलाई चेतावनी दिँदै उनले कुनै एक व्यक्तिको सन्कीमा आएको ऐनलाई आफ्नो कम्पनीले नमान्ने बताए । उनले माथिल्लो निकायसँग सेटिङ मिलाइसकेको भन्दै दुई–चार दिनमै कुरा मिल्ने दाबी गरे ।
जुनसुकै हालतमा कार्यान्वयन : स्वास्थ्यसचिव
सुर्तीजन्य पदार्थको खोलमा ९० प्रतिशत चेतावनीयुक्त चित्र छाप्नुपर्नै नियम कुनै एक व्यक्तिले ल्याएको नभई राज्यको निर्णय भएको स्वास्थ्यसचिव शान्तबहादुर श्रेष्ठले बताए । उनले राज्यले बनाएको कानुन जुनसुकै हालतमा कार्यान्वयन हुने स्पष्ट पारे ।
वार्षिक २५ हजार मानिसको मृत्युको कारण रहेको सुर्तीजन्य पदार्थ नियन्त्रण र नियमन गर्ने सरकारलाई कुनै पनि अप्ठेराले नछुने उनको भनाइ छ । ‘यो नियम सरकारले ल्याएको हो, यसको कार्यान्वयन जुनसुकै हालतमा पनि हुन्छ,’ उनले नयाँ पत्रिकासँग भने, ‘वर्षिक २५ हजार मानिसको मृत्यु गराउने चिजलाई नियमन र नियन्त्रण नगरी छाडा छोड्न मिल्दैन ।’सूर्य नेपालको वितरण शाखामा सिलबन्दी
जिल्ला प्रशासन कार्यालयले सूर्य नेपालको अनामनगरमा रहेको वितरण शाखामा सिलबन्दी गरिदिएको छ । तोकेको मापदण्डअनुसार सुर्तीजन्य पदार्थको खोलमा चेतावनीमूलक सन्देश भएका चित्र नछापेको भन्दै प्रशासनले सिलबन्दी गरेको हो ।
प्रजिअ रामकृष्ण सुवेदीको नेतृत्वमा गएको उच्चस्तरीय टोलीले अनुगमनका क्रममा मापदण्डविपरीत पाएपछि जफत गरी सिल गरेको हो । महानगरीय प्रहरी परिसर टेकुका प्रमुख एसएसपी विक्रमसिंह थापा र जिल्ला जनस्वास्थ्य कार्यालय काठमाडौंका प्रमुख अच्युत लामिछानेसमेतको टोलीले ६ सय ३६ बाकस सुर्तीजन्य पदार्थी नियन्त्रणमा लिएको छ ।

﻿
१ माघ, काठमाडौं । विश्व स्वास्थ्य संगठनले पश्चिमी अफ्रिकालाई इबोला मुक्त घोषणा गरेको केही घन्टाभित्रै सियरा लियोनमा इबोलाका कारण एक जनाको मृत्यु भएको पुष्टि भएको छ ।
विश्व स्वास्थ्य संगठनले कुनै पनि देशलाई त्यसबेला मुक्त घोषित गर्नेछ, जब ४२ दिदनसम्म कुनै नयाँ संक्रमण देखिँदैन ।
गत नोभेम्बर ७ मा कयौं देशलाई इबोला मुक्त घोषणा गरिएको थियो । बिहीबार लाइबेरियालाई मुक्त देश घोषणा गरिएपछि पश्चिमी अफ्रिका इबोला मुक्त घोषणा भयो ।
तर, उत्तरी सिएराको टोकोलीलीमा एक युवकको मृत्यु भएको छ । उक्त युवकको दुई मेडिकल टेष्टमा इबोला पोजेटिभ भेटिएको थियो । टेष्ट बेलायती स्वास्थ्य विशेषज्ञले गरेका थिए ।
अफ्रिकी देशहरुमा २०१३ डिसेम्बरमा पहिलो पटक इबोला देखिएको थियो । र, अहिलेसम्म विश्वभरमा ११ हजारको मृत्यु भइसकेको छ । जसमा अधिकांश पश्चिमी अफ्रिकाको लाइबेरिया, गिनी र सियरा लियोनमा मृत्यु भएको छ ।
२०१५ जूनमा लाइबेरियालाई इबोला मुक्त घोषण गरेको ६ सातापछि १७ युवकको मृत्यु भएको थियो ।
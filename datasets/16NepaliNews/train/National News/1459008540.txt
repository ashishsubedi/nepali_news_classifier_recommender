
﻿काठमाडौं । नेपाल बार एसोसिएसनको अध्यक्षका उम्मेदवारहरुले बारलाई राजनीतिक हस्तक्षेपबाट मुक्त राखी न्यायपालिकाको रक्षा गर्ने बताएका छन् ।
रिपोर्टर्स क्लबले शनिबार आयोजना गरेको साक्षात्कारमा डेमोक्र्याटिक लयर्स एसोसिएसनका तर्फबाट अध्यक्षका उम्मेदवार शेरबहादुर केसीले स्वतन्त्र न्यायपालिकाका लागि कसैसँग सम्झौता नगरिने बताए । उनले भने, “अहिले देशको न्यायपालिका कमजोर भएको छ, त्यसलाई माथि उठाउनका लागि हामीले कुनै पनि किसिमको राजनीतिक दबाब सहँदैनौ ।”
प्रगतिशील कानुन व्यवसायीका तर्फबाट अध्यक्षका उम्मेदवार विजयकान्त मैनालीले कानुन व्यवसायलाई मर्यादित बनाई सङ्क्रमणकालीन उपलब्धिलाई संस्थागत गरेर बारलाई नयाँ ढङ्गले अगाडि बढाउन आफ्नो उम्मेदवारी रहेको बताए । उनले बारमा निर्वाचित भएपछि व्यक्तिविशेष र समूहविशेषको मात्र काम नगरी सबै किसिमका राजनीतिक दबाबबाट बारलाई जोगाउने प्रतिबद्धता जनाए ।
अध्यक्षका अर्का उम्मेदवार नेपाल मजदुर किसान पार्टी निकट रामप्रसाद प्रजापति र देशभक्त कानुन व्यवसायी समूहका राजकुमार थापाले बारमा राजनीतिक हस्पक्षेप बढेको बताउँदै त्यसविरुद्ध आफूहरुले उम्मेदवारी दिन लागेको बताए । रासस
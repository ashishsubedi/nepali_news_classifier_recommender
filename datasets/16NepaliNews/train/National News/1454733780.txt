
﻿२३ माघ, काठमाडौं । अख्तियार दुरुपयोग अनुसन्धान आयोगमा उजुरीको चाप बढेको छ । गत आर्थिक वर्ष ०७१/७२ मा मात्रै आयोगमा २१ हजार ५ सय उजुरी दर्ता भएका छन् ।
आर्थिक वर्ष ०७०/७१ मा १७ हजार ८ सय उजुरी दर्ता भएकोमा गत वर्ष त्यो संख्या बढेर २१ हजार ५ सय पुगेको हो । एकै वर्षमा उजुरीको संख्या ३ हजार ५ सयले बढेको आयोगले जनाएको छ । अख्तियारमा गत वर्ष नयाँ र पुराना गरी ३१ हजार २ सय उजुरीहरु थिए । जसमा ९ हजार ७ सय उजुरी अघिल्लो वर्षबाट जिम्मेवारी सरेर आएका थिए ।
यसमध्ये आयोगले २१ हजार ६ सय उजुरीहरु फस्र्योट गरेको छ । फस्र्योट भएका मध्ये १२ हजार ८४ वटा उजुरी प्रारम्भिक अनुसन्धानबाट तामेलीमा राखिएको आयोगको वाषिर्क प्रगति प्रतिवेदनमा उल्लेख गरिएको छ । एक हजार २ सय उजुरीमाथि विस्तृत अनुसन्धान सुरु भएको छ भने ८ हजार ३ सय  उजुरीमा विभिन्न किसिमका कारवाही भएको आयोगले जनाएको छ ।
आयोगका अनुसार परेका उजुरीमध्ये ७० प्रतिशतको फस्र्यौट गरिएको छ । आयोगको केन्द्रीय कार्यालयले मात्रै एक वर्षमा १४ हजार ७ सय फस्र्यौट गरेको छ ।
विशेष अदालतमा पुगेका मुद्दा
गत वर्ष अनुसन्धान भएका ४ प्रतिशत उजुरीमध्ये तामेलीमा गएका उजुरीको संख्या झण्डै ३४ प्रतिशत छ । करिब ३५ प्रतिशत मुद्दा दर्ता गरिएको, ९ प्रतिशत उजुरीमा विभागीय कारबाही भएको र १० प्रतिशत उजुरीमा सम्बद्ध निकायलाई सुझाव दिइएको आयोगले जानकारी दिएको छ ।
आयोगले गत वर्ष ३ सय ३ वटा मुद्दा विशेष अदालतमा दर्ता गरेको थियो । अघिल्लो वर्ष जिम्मेवारी सरेर आएका १९ वटा सहित नयाँ २ सय ८४ वटा मुद्दा विशेषमा पुगेका हुन् । आर्थिक वर्ष २०७०/७१ मा १ सय ६८ वटा  मात्रै मुद्दा विशेषमा दायर भएको थियो ।  आयोगले झुट्टा शैक्षिक प्रमाणपत्रतर्फ ९६, सार्वजनिक सम्पत्तिको हानि नोक्सानीमा १०५, घूस मागेकोमा ६८ तथा गैरकानुनी लाभ वा हानि पुर्‍याएको आरोपमा १८ वटा मुद्दा दायर गरेको हो । यी मुद्दामा ९०३ जना जनालाई प्रतिवादी बनाइएको छ । गत वर्ष आयोगले १ अर्ब ३९ करोड ४० लाख १६ हजार रुपैयाँ बिगो माग दाबी गर्दै मुद्दा दायर गरेको हो ।
कुन कार्यालयमा कति उजुरी, कति फस्र्यौट  ?
आयोगका क्षेत्रीय कार्यालयहरुले पनि उजुरी फस्र्याैट गरेका छन् । मध्यमाञ्चल क्षेत्रीय कार्यालयले एक वर्षमा दर्ता भएका  ३ हजार उजुरीमध्ये १ हजार ७ सयको फस्र्याैट गरेको छ ।पूर्वाञ्चल क्षेत्रीय कार्यालयले २ हजार ५ सय उजुरीमध्ये १ हजार ६ सयवटा उजुरीको कारवाही गरेको छ । पश्चिमाञ्चलमा परेका झण्डै १ हजार ९ सय उजुरीमध्ये १ हजार उजुरी फस्र्योट गरेको छ ।
मध्यपश्चिमाञ्चलमा २ हजार १ सय उजुरी दर्ता भएकोमा १ हजार १ सयमाथि कारवाही भएको छ ।यस्तै सुदूरपश्चिमाञ्चलमा परेका १ हजार ६ सय  उजुरीमध्ये १ हजार १ को फस्र्याैट भएको आयोगको प्रतिवेदनमा उल्लेख छ । त्यसैगरी ३२ वटा जिल्ला प्रशासन कार्यालयमा दर्ता भएका १ सय २१ उजुरीमा २१ वटा फस्र्योट भएको छ ।
सबैभन्दा बढी गुनासो शिक्षा क्षेत्रमा
आयोगका अनुसार शिक्षा क्षेत्रसँग सम्बन्धित भ्रष्टाचारका उजुरी सबैभन्दा बढी परेका छन् । एक वर्षमा शिक्षा क्षेत्रमा भएका भ्रष्टाचारबारे ७ हजार २ सय उजुरी दर्ता भएको छ । यो कुल उजुरीको २३ प्रतिशत हो ।
त्यसपछि स्थानीय विकास निर्माणमा भएका भ्रष्टाचारबारे बढी उजुरी परेका छन् । स्थानीय विकाससँग सम्बन्धित ३ हजार ९ सय उजुरी परेका छन् ।
तेस्रो नम्बरमा मालपोत र भूमिसुधारसँग सम्बन्धित छन् ।  यससँग सम्बन्धित २ हजार १ सय उजुरी दर्ता भएको वाषिर्क प्रतिवेदनमा उल्लेख छ । स्वास्थ्यसँग सम्बन्धित १ हजार ४ सय, वन तथा भू-संरक्षणसम्बन्धी १ हजार ३ सय र  गृह प्रशासनसँग सम्बन्धित १ हजार २ सय उजुरी आयोगमा दर्ता भएका छन् । सम्पत्ति मूल्यांकन तथा विशेष अनुसन्धान गर्नुपर्ने गरी ४ हजार (१३ प्रतिशत) उजुरी आयोगमा परेका छन् । शैक्षिक प्रमाणपत्र छानबिनका लागि ३ हजार ४ सय -११ प्रतिशत) उजुरी आयोगमा दर्ता भएको छ ।

﻿
सनिउल्ला धोबी
१६ फागुन, कपिलवस्तु । कपिलवस्तुको नेपाल-भारत सीमा क्षेत्र दशगजा दिनप्रतिदिन दुर्गन्धित हुँदै गएको छ । नेपालको कृष्णनगर र भारतको बढनीमा फोहर तथा ढलको उचित ब्यवस्थापन हुन नसक्दा स्थानीय समस्यामा परेका छन् ।
कृष्णनगरको लक्ष्मी मन्दिर टोल, झन्डानगर टोलका बासिन्दाले जथाभावि फोहोर फाल्ने गरेका छन् । बजारक्षेत्रमा जम्मा भएको फोहोरको ढल दशगजा क्षेत्रमा मिसाइँदा नाक थुनेर हिँड्नु पर्दछ ।
यस्तै कृष्णनगर बजार छेउँछाउँमा रहेको नेपाली टोलको मूल सडकमा थोरै वर्षा हुँदासमेत फोहर पानी जम्मा हुने गर्दछ । त्यसरी ढलबाट आउने नगरको फोहोर पानी ईलाका प्रहरी कार्यालयको गेटसम्म आउने गर्दछ । भन्सार कार्यालयको लिंक गेट बाहेकको सानो नाकाको पनि त्यही हबिगत छ ।

फोहोरसँगै रोगको संक्रमण पनि बढ्ने त्रास छ । तर, नगरपालिकासहित सम्बन्धित निकाय मौन बसेको स्थानीयको गुनासो छ ।
वार्षिक एक करोड बढी आम्दानी गर्ने सो नगरपालिकाले फोहर र ढलको उचित प्रवन्ध नगर्दा फोहर र दुर्गन्ध बढेको स्थानीय बताउँछन् ।

﻿
१ माघ, वासिङटन । अमेरिकाका लागि नेपाली राजदूृत डा. अर्जुन कार्कीले अमेरिकी पूर्व राष्ट्रपति जिम्मी कार्टरसँग भेटवार्ता गरेका छन् ।
नेपालको शान्ति प्रकृया र संविधान निर्माणमा लामो समयदेखि चासो राख्दै आएका पूर्वराष्ट्रपति कार्टरले राजदूत कार्कीसँगको भेटमा नेपालले अहिले भोगिरहेका समस्याबारे चासो र चिन्ता जनाएका छन् ।
भेटमा भूकम्पपछिको पुनःनिर्माण, नाकाबन्दीले नेपाली जनजीवनमा पारेको असर, संविधान कार्यन्वयन र संशोधन प्रकृया लगायतका बिषयमा कार्टरले जानकारी लिएको राजदूत डा. कार्कीले बताए ।
आफ्नो संस्था कार्टर सेन्टरको कार्यालय नेपालमा स्थापना गरेर उनले संविधानसभाको निर्वाचन प्रकृयामा पर्यवेक्षकको भूमिकासमेत निभाएका थिए ।
भेटमा आफुले नेपालको अहिले देखिएको संकट समाधानका लागि सरकारले गरिरहेका प्रयास, वार्ताको अबस्था, संविधान संशोधनको प्रकृया लगायतका बिषयमा अवगत गराएको राजदूत कार्कीले बताए ।
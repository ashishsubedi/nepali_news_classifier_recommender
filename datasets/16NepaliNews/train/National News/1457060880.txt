
﻿काठमाडौं/ प्रहरीले बुधबार बरामद गरेको राइफल डेढ महिनाअघि नै एयरपोर्टमा आएको खुलेको छ । एक नागरिक सेइया योको याना नाम गरेका व्यक्तिले बैंकक हुँदै सो राइफल नेपालमा ल्याएको भन्सार कार्यालयले जनाएको छ ।
तर, सम्बन्धित व्यक्ति लिन नआउँदा सो गलिल राइफल अलपत्र परेको थियो । केन्द्रीय अनुसन्धान ब्युरो (सिआइबी)ले सूचनाका आधारमा बुधबार छापा हानी राइफल बरामद गरी अनुसन्धान अघि बढाएको छ । राइफल सक्कली–नक्कलीबारे अनुसन्धान भइरहेको सिआइबीका निर्देशक डिआइजी नवराज सिलवालले बताए । लाइसेन्स लिएर राइफल आयात भएको एयरपोर्ट भन्सारका कर्मचारीहरूले बताएका छन् । एनटी १२९२३५५ नम्बर पासपोर्टबहाक जापनीज नागरिक यानाको खोजी भइरहेको प्रहरीलदे जनाएको छ । उनी नेपालमा रहे नरहेको पनि खुलेको छैन ।
६० दिनसम्म खोल्न नमिल्ने भएकाले आफूहरूले सामान चेक नगरी राखिएको भन्सारका कर्मचारीहरूले बताएका छन् । तर, प्रहरीले छापा हानेर हस्तक्षेप गरेको भन्दै उनीहरूले विरोध जनाएका छन् । राष्ट्रिय सुरक्षाका हिसाबले भन्सार कार्यालयसँगै समन्वय गरेर छापा हानिएको प्रहरीले जनाएको छ । भन्सारका कर्मचारीहरूले उक्त हतियारबारे प्रस्ट जानकारी दिएका छैनन् । कहिले खेलौना भएको बताएका छन् त कहिले लाइसेन्स लिएर आयात गरिएको बताएका छन् ।
जसका कारण किन र कसरी उक्त राइफल भित्र्याइयो भन्ने झन् रहस्यमय बन्दै गएको छ । बैंककबाट उक्त राइफल नेपाल ल्याइएको थियो । राइफलको ल्याबबाटै परीक्षण गर्ने तयारी प्रहरीको छ ।
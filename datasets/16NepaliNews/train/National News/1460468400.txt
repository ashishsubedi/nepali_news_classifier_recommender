
﻿
३० चैत, घोराही । खज्रौटा गाउँका रामदास यादव सोमबार दिउँसो भैंसी चराउन गएका थिए । उनले छिमेकी बाँकी गाउँमा आगो लागेको देखे । मर्दापर्दा काम लाग्ने त छिमेकी नै हुन् भन्ठानेर उनी दौडिँदै थारुवस्तीमा लागेको आगो निभाउन गए ।
यादव घटनास्थलमा आइपुग्दा खज्रौटा गाउँका अरु पनि यादव समुदायका मानिसहरु थारु बस्तीमा आगो निभाउन पुगिसकेका थिए ।

छिमेकी गाउँको आगो निभाउँदा निभाउँदै झण्डै आधा किलोमिटर टाढा रहेको खज्रौटा गाउँमा पनि आगो सल्कियो । खरले छाएका घरहरु रहेको थारु र यादव बस्ती हेर्दाहेर्दै खरानीमा परिणत भए । छिमेकी थारु वस्तीका घर जोगाउन हिँडेका रामदास यादवको आफ्नै घरसमेत खरानी बन्यो ।
एकसरो कपडामा रहेका रामदास भन्छन्, ‘घरबाट केही पनि निकाल्न पाइएन । सबै डढेर सकियो ।’
रामदासजस्तै छिमेकीको गाउँमा आगो निभाउन गएका खज्रौटा गाउँका अधिकांशले शरीरमा लगाएको एकसरो कपडाबाहेक केही पनि जोगाउन सकेनन् ।
सोमबार अपरान्ह बाँकी र खज्रौटा गाउँमा आगलागी हुँदा ५७ परिवारका घर-गोठ जलेर नष्ट भएका छन् । आगोमा जलेर खज्रौटा गाउँमा मात्रै ३० घर र १३ गोठ जलेर नष्ट भएको दाङका निमित्त प्रहरी प्रमुख डिएसपी प्रकाशराज शर्माले जानकारी दिए ।
भोकभोकै बारीमा बास
मंगलबार बिहान बसेको जिल्ला दैवी प्रकोप उद्धार समितिको बैठकले आगलागी पीडितलाई प्रतिपरिवार ६ हजार रुपैयाँको दरले राहत वितरण गर्ने निर्णय गरेको छ ।

तर, सोमबारको रात पीडित परिवारहरुले भोकभोकै बिताएका छन् । उनीहरु बारीमा खुल्ला आकासमुनि बसेका छन् । उद्योग वाणिज्य संघले मंगलबार बिहानको खाना खुवाएको छ ।
त्रिपाल, भाँडाकुँडा, कपडा लगायतका सामाग्री रेडक्रसले वितरण गर्ने तयारी गरेको छ । तर, जिल्लामा ति सामाग्री नभएकाले खरिदका लागि छिमेकी जिल्ला बाँकेको नेपालगञ्ज पुगेको छ रेडक्रसको टोली ।
प्रमुख जिल्ला अधिकारी दीपक काफ्लेले गैरखाद्य सामाग्री लिन रेडक्रसको टोली नेपालगञ्ज पुगेको जानकारी दिए ।
झण्डै एक करोड क्षति
घरसँगै अन्न, नगद, सुन चाँदीका गहना, कपडा सबै नष्ट हुँदा पीडितको बिचल्ली भएको छ । गाउँमा रुवाबासी चलेको छ ।
मानवीय क्षति नभए पनि आगलागीबाट करिब एक करोड बराबरको क्षति भएको अनुमान गरिएको प्रमुख जिल्ला अधिकारी काफ्लेले जानकारी दिए ।
मंगलबार बिहानसम्म पनि आगो पूर्णरुपले निभिसकेको थिएन । बस्ती जलेको स्थानबाट धुवाँ निस्किरहेको थियो । स्थानीयले बिहानसम्म पनि भाँडामा पानी बोकेर आगो निभाइरहेको देखिन्थ्यो ।
पानीको स्रोत नहुँदा कठिनाइ
नजिकमा पानीको स्रोत नहुँदा र जोडले हावा चलेकाले आगो निभाउन कठिन भएको थियो ।
‘नजिकमा पानीको ठूलो स्रोत छैन । इनारबाट मोटरले पानी तानौं भने बिजुली छैन । साना-साना भाँडामा बोकेर पानी ओसारेर सम्भव नहुने,’ गंगापरस्पुरको पर्सा गाउँबाट आगो निभाउन बाँकी पुगेका लब अधिकारीले भने, ‘आगोको रापले नजिक पर्न सकिएन । दमकल नआउन्जेलसम्म निकै गाह्रो भयो ।’
झण्डै २० किलोमिटर टाढा रहेको लमही नगर विकास समितिको दमकल आगो निभाउन झण्डै एक घण्टापछि आइपुगेको थियो । त्यतिन्जेल आगोले बस्ती सखाप भइसकेको थियो ।
केही समयपछि सदरमुकाम घोराहीबाट ५० किलोमिटरको दुरी पूरा गर्दै अर्को एउटा दमकल पनि आएको थियो । बस्ती सबै जलिसकेपछि बँचेखुँचेको आगो दमकलले निभाएका थिए । घटनाको जानकारी पाएलगत्तै नेपाली सेना, सशस्त्र, जनपद प्रहरी र स्थानीयबासी आगो निभाउन खटिएका थिए ।
प्रमुख जिल्ला अधिकारी दीपक काफ्ले, स्थानीय विकास अधिकारी रमेश गौतम, निमित्त प्रहरी प्रमुख प्रकाशराज शर्मालगायतको टोली राति १० बजेसम्म घटनास्थलमै थियो ।
तस्वीर: दशरथ घिमिरे
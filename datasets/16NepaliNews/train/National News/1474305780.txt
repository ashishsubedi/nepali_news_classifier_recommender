
﻿३ असोज, काठमाडौं । नेकपा एमालेका पोलिटब्यूरो सदस्य लालबाबु पण्डितले संविधान कार्यान्वयन गर्ने शक्तिहरु कार्यान्वयनमा निराश भए इतिहासले धिक्कार्ने बताएका छन् ।
विद्यार्थी सरोकार नेपालले सोमबार रिपोर्टर्स क्लब नेपालमा आयोजना गरेको अन्तक्रिर्यामा नेता पण्डितले संविधान निर्माणमा एमालेको ठूलो भूमिका रहेकाले कार्यान्वयनमा पनि महत्वपूर्ण भूमिका खेल्ने स्पष्ट पारे ।
उनले भने, ‘संविधान निर्माणको क्रममा केही विरोध हुनु स्वभाविक हो तर ती विरोधहरु आफैँ अन्त्य भएर जान्छन् ।’
नेता पण्डितले मुलुकको रक्षाकालागि सबैले सकारात्मक भूमिका खेल्नु जरुरी रहेको उल्लेख गरे ।
नेपालीकाँग्रेसका केन्द्रीय सदस्य जीवन परियारले संविधान नवनिर्मित बस्तु भएकाले विस्तारै सच्याउन सकिने बताए । उनले भने, ‘दलहरुको सहमतिमा आवश्यकताअनुसार परिमार्जन गर्न सकिन्छ ।’
कानुनविद् गोविन्द वन्दीले संविधानमाथिको राजनीति बन्द भएमात्र संविधान कार्यान्वयन हुने बताए । उनले भने, ‘संविधान कार्यान्वयनकालागि सरकार जिम्मेवार र वफादार हुनुपर्छ, असन्तुष्टिका आवाजहरुलाई सम्बोधन गर्नुपर्छ ।’
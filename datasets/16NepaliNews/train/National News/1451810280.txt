
﻿गौतम श्रेष्ठ
१९ पुस, रौतहट । भदौ २७ मा गौरको कविर चोकमा सुरक्षाकर्मीको गोली लागेर घाइते भएका एक प्रदर्शनकारीको मृत्यु भएको छ ।
वीरगञ्जको नारायणी उपक्षेत्रीय अस्पतालमा उपचार गराइरहेका अकोलवा ७ का ३९ वषिर्य शेष मैरुद्दिनको उपचारका क्रममा मृत्यु भएको हो ।
प्रशासनले तोकेको निषेधित क्षेत्र तोड्ने क्रममा भएको झडपमा मैरुद्दिनलाई दाहिने तिघ्राको माथिल्लो भागमा गोली लागेको थियो ।
झण्डै चार महिनादेखि उपचाररत उनको दिउँसो १२ बजे मृत्यु भएको नारायणी उपक्षेत्रीय अस्पताल वीरगञ्जले जनाएको छ । उपचारकै क्रममा उनको फोक्सो र मुटुले काम गर्न छोडे पछि मृत्यु भएको अस्पतालका कर्मचारी जयमोद ठाकुरले बताए । 
आर्थिक अभावमा रहेका उनलाई अस्पतालका केही चिकित्सकहरुले सहयोग गरे पनि अन्य क्षेत्रबाट खासै सहयोग नभएको चिकित्सकको भनाइ छ । सहयोग नपाएकै कारण राम्रो उपचार गराउन नसकेको ले उनको मृत्यु भएको परिवारजनले बताएका छन् ।
भदौ २७ गते मधेसी मोर्चा र मुस्लिम संघर्ष गठबन्धनले गौर नगरपालिकाभित्र जुलुस प्रदर्शन गर्ने कार्यक्रम राखेपछि स्थानिय प्रशासनले कर्फ्यू जारी गरेको थियो । कर्फ्यू तोड्दै प्रदर्शन गर्ने क्रममा सुरक्षाकर्मी र प्रदर्शनकारीबीच झडप हुँदा शेष मैरुद्दिनलाई गोली लागेको थियो ।
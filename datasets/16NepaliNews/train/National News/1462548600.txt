
﻿काठमाडौं । थापाथलीको चोकबाट नर्भिक हस्पिटल जाने मोडैमा गोरखनाथको मन्दिर छ । उक्त मन्दिरको आडैमा एक ५ तले व्यावसायिक भवन छ । यो भवनको मासिक भाडा कम्तिमा २ लाख रुपैयाँ जति होला भन्ने जो सुकैले सहजै आंकलन गर्न सक्छन् ।
तर यो घरका जग्गाधनीले प्रति महिना केवल ६ हजार प्राप्त गर्छन् । किन ? किनभने यो जग्गा भाडामा दिने गुठी संस्थान हो । अर्थात सरकारी सम्पत्ती कौडीको मूल्यमा भाडामा लिएर फाइदा उठाउने व्यापारिक संस्था र भाडा दिने अधिकारीबीचको साँठगाँठ ले सरकार ठगिएको छ ।
राजधानीको महत्वपूर्ण व्यापारीक स्थानहरुमा गुठी संस्थान, त्रिभुवन विश्वविद्यालय, विभिन्न सरकारी कलेज, विद्यालय, परोपकारी संस्था तथा नेपाल बाल सङ्गठन लगायतका निकायहरुले अतिरिक्त आम्दानिका लागि आफ्ना खाली जग्गाहरु लिजमा दिँदै आएका छन् । यी निकायहरुले कम्तिमा २५ र बढीमा ३२ वर्षसम्मका लागि लिजमा जग्गा दिने गरेका छन् तर तिनले सो जग्गाबाट प्राप्त गर्ने भाडा अत्यन्त न्यून छ ।
सरकारी निकाय तथा सार्वजनिक संस्थाको जग्गा व्यावसायिक प्रयोजनका लागि लिज (भाडा)मा दिने कुनै स्पष्ट मापदण्ड नभएपछि केही संस्थानले कौडीको भाउमा लिजमा दिएका छन् । अझ केहीले संस्थाले विवादका कारण थोरै आम्दानी समेत गुमाएका छन् । अर्कोतर्फ लामो समयसम्मका लागि सम्झौता हुने गरेकाले लिजमा लिने व्यावसायिक संस्था भने अतुलनिय रुपमा लाभान्वित हुने गरेका छन् ।
कम मूल्यमा व्यावसायिक प्रयोजनमा लागि जग्गा लिजमा दिनेमा सवैभन्दा अगाडि गुठी संस्थान छ । थापाथली चोकस्थित गोरखनाथ मन्दिर परिसरमा रहेको ३ आना जग्गालाई गुठीले ‘ए टू जेट डेभलपर्स’ नामक कम्पनीलाई २५ वर्षका लागि लिजमा दिएको छ । कम्पनीले सो स्थानमा करिब २५ लाख रुपैयाँ लागतमा व्यापारिक भवन निर्माण गरि प्रति महिना कम्तिमा पनि २ लाखभन्दा बढी आम्दानी गर्दै आएको छ भने गुठीलाई वार्षिक ६६ हजार रुपैयाँ मात्र बुझाउने गरेको छ ।
यस्तै सोही कम्पनीले डिल्ली बजारको मुख्य स्थानमा रहेको करिब २ आना जग्गा पनि २५ वर्षका लागि वार्षिक ७८ हजार रुपैयाँ बुझाउने गरी भाडामा लिएको छ । यी त केही उदाहरणमात्र हुन् । राजधानीका अन्य मुख्य व्यापारिक स्थानमा पनि गुठीले चलनचल्तीको भाउ भन्दा अत्यन्तै कम मुल्यमा लिज सम्झौता गरेको छ ।
गुठी संस्थानको हकमा भाडाबाट आउने रकमले प्रशासनिक खर्चको सानो हिस्सा पनि धान्दैन । संस्थानका उप प्रशासक यादव थपलिया भन्छन्, “लिजबापत प्राप्त हुने भाडाबाट प्रशासनिक कार्यमा केही सहयोग पुगे पनि यसबाट विकासका काममा खासै सहयोग पुगेको छैन ।” तर यसरी भाडामा दिइएको जग्गाको सम्झौता भने पूर्ण पारदर्शी भएको उनको दाबी छ । “लिज दिने समयमा सही मूल्यांङ्कन भयो वा भएन विवादित विषय हुनसक्ला तर सबै सम्झौता पारदर्शी छन्,” उनले बाह्रखरीलाई बताए ।
 
 
 
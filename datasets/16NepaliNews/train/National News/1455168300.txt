
﻿सागर पण्डित
सिंहदरबार र त्यसमातहतका निकायमा लामो समयदेखि भ्रष्टाचार गरेर मोटाउँदै आएकाहरू यतिखेर निदहरामको अवस्थामा छन् । अख्तियारले जुनसुकै वेला पनि छानबिन गर्न सक्ने र आफूले भ्रष्टाचार गरेर कमाएको अकुत सम्पत्ति जफत हुने र जेलसमेत जान सक्ने आँकलन गरेर नै उनीहरूको निदहराम हुन थालेको हो । यसैगरी राजनीतिलाई कमाउ धन्दाका रूपमा प्रयोग गरे अकुत सम्पति आर्जन गरेका केही राजनीतिकर्मीलाई समेत अख्तियारले छानबिनको दायरामा ल्याएको छ । त्यसैले त्यस्ता व्यक्तिले अहिले अख्तियारलाई सत्तोसरापसमेत गर्न थालेका छन् । अख्तियारका प्रवक्ता कृष्णहरि पुष्कर भन्छन् ‘यतिखेर अधिकांश भ्रष्टहरूलाई अख्तियारफोबिया भएको छ । यसको छिटोभन्दा छिटो उपचार जरुरी छ ।’ अख्तियारले भ्रष्टाचार र भ्रष्टाचारीविरुद्धको कारबाहीलाई अझै सशक्त रूपमा अघि बढाउने तयारी गरिरहेको उनले जानकारी दिए । ‘अकुत सम्पत्ति कमाइसकेका र कमाउन उद्धत भएकाहरूमा अख्तियारफोबिया हाबी छ । उनीहरू बिस्तारै–बिस्तारै अख्तियारको कठघरामा आउनेछन्,’ प्रवक्ता पुष्करले भने ।
अख्तियारले पछिल्लो समयमा उच्चपदस्थ प्रशासक तथा उच्चपदस्थ ६३ व्यक्तिमाथि अकुत सम्पत्तिमा छानबिन थालेपछि तरंग उत्पन्न भएको छ । सरकारका बहालवाला ६ सचिवसहित विशिष्ट श्रेणीका १५, सातजना महानिर्देशकसहित सहसचिवस्तरका २० जना, उपसचिवस्तरका २८ जना गरी ६३ जनामाथि अख्तियारले पछिल्लो समयमा अकुत सम्पत्तिमा छानबिन थालेपछि अख्तियारको दुरुपयोग गरी करोडौँ रुपैयाँ आर्जन गरेकाहरू आतंकित हुन थालेका हुन् । अख्तियारले त्यसअघि ३० जना उच्चपदस्थ कर्मचारी र राजनीतिक नेताहरूको समेत अकुत सम्पत्तिमा छानबिन थालेको थियो । यसो त अख्तियारले घुस लिँदै गरेकालाई दैनिक रूपमा नै रंगेहात पक्राउसमेत गर्दै आएको छ ।
लामो समयसम्म पदाधिकारीविहीन हुन पुगेको अख्तियार त्यतिखेरदेखि सक्रिय हुन थाल्यो जतिखेर प्रमुख आयुक्तका रूपमा लोकमानसिंह कार्की र अन्य आयुक्त आए । कार्की २४ वैशाख ०७१ मा प्रमुख आयुक्तका रूपमा आयोगमा आएपछि आयोगमा भ्रष्टाचारविरुद्धको उजुरी पर्ने र मुद्दा चल्ने प्रक्रिया ह्वात्तै बढेको अख्तियारले जनाएको छ ।
अख्तियारका अनुसार कार्की प्रमुख आयुक्त भएर आएपछि हालसम्मको अवधिमा अख्तियारमा ५६ हजार सात सय २६ वटा उजुरी परेका छन् । त्यसरी परेका उजुरीमध्ये ४० हजार दुई सय ६९ उजुरी फस्र्योट भएका छन् । सो अवधिमा विभिन्न प्रकृतिका पाँच सय ४२ वटा मुद्दा दायर भएको छ भने १६ सयभन्दा बढीले भ्रष्टाचारको आरोपमा मुद्दा खेपिरहेका छन् ।
यसैगरी अख्तियारले त्यस अवधिमा ७५ करोड ७२ लाख असुलउपर गराएको छ भने नौ सय ३५ रोपनी पाँच आना जग्गा सरकारको नाममा कायम गराउन सफल भएको छ । सो जग्गा विभिन्न बहानामा विभिन्न व्यक्तिले अतिक्रमण गरिरहेका थिए ।
अख्तियारका अनुसार अख्तियारले विशेष अदालतमा दायर गरिएका मुद्दाहरूमा वैदेशिक रोजगार, शिक्षाअन्तर्गत झोले विद्यालय, नक्कली शैक्षिक प्रमाणपत्र, सार्वजनिक खरिदमा भ्रष्टाचार, सामाजिक सुरक्षा भत्ता हिनामिना, स्वास्थ्य औषधोपचारमा अनियमितताजस्ता विषयका बढी छन् ।
सरकारका मुख्यसचिव डा. सोमलाल सुवेदीले भ्रष्टाचार नियन्त्रण गरी मुलुकमा सुशासन कायम गर्ने कार्यमा अख्तियारले अहोरात्र खटिएर काम गरिरहेको बताए । मुख्यसचिव सुवेदीले सुशासन कायम गर्ने सवालमा अख्तियारले सुरु गरेको अभियानलाई सबैले सहयोग गर्न जरुरी रहेको जनाए ।
पछिल्लो एक वर्षमा के–के गर्‍यो अख्तियारले ?
अख्तियारका अनुसार आर्थिक वर्ष ०७१/७२ मा मात्रै परेका ३१ हजार दुई सय १३ उजुरीमध्ये २१ हजार ६ सय ४८ वटा उजुरी फस्र्योट भएको छ । कुल उजुरीको फस्र्योट प्रतिशत ६९ दशमलव ३६ प्रतिशत हो । यसैगरी सो अवधिमा १२ हजार एक सय नौ उजुरी तामेलीमा गएको छ भने एक हजार दुई सय ४६ वटा उजुरीमाथि विस्तृत अध्ययन अनुसन्धान भइरहेको छ । यस्तै परेका उजुरीमध्ये आठ हजार दुई सय ९३ वटा उजुरीका सम्बन्धमा सरकारका विभिन्न निकायमा आवश्यक कारबाहीका लागि निर्देशनात्मक आदेशका रूपमा लेखी पठाइएको छ ।
अख्तियारका अनुुसार आर्थिक वर्ष ०७१/७२ मा मात्रै विशेष अदालतमा दायर गरिएका मुद्दामध्ये विषयगत आधारमा सार्वजनिक सम्पत्तिको हानि–नोक्सानीबापतका सबैभन्दा बढी एक सय पाँचवटा रहेका छन् । यसैगरी मुद्दा दायर गरिएकामा झुटा शैक्षिक प्रमाणपत्रका ९६, रिसवत (घुस) लेनदेनका ६८ वटा, गैरकानुनी लाभ वा हानि पुर्‍याएबापत १८ वटा, गैरकानुनी सम्पत्तिन (अकुत सम्पत्ति) तर्फ दुई, राजस्व चुहावटका चार र विविधतर्फ १० वटा मुद्दा दायर गरिएका छन् । यसरी दायर गरिएका मुद्दामध्ये नौ सय तीनजनालाई प्रतिवादी बनाईएकोमा पुरुषको संख्या आठ सय २८ र महिलाको संख्या ७५ रहेको छ ।
यस आर्थिक वर्षमा अभियोजन गर्न निर्णय भएका मुद्दाहरूमा जम्मा एक अर्ब ३९ करोड ४० लाख १६ हजार ७१ रुपैयाँ बिगो माग–दाबी लिइएको अख्तियारले जनाएको छ । अख्तियारका अनुसार सार्वजनिक पद धारण गरेको व्यक्तिले अनुचित कार्य गरी सार्वजनिक संस्था वा सम्पत्तिमा हानि–नोक्सानी पुर्‍याएकोमा आयोगको निर्णयबाट भरिभराउ भएको तथा अनुसन्धानका क्रममा १२ करोड ९ लाख ५७ हजार ४६ रुपैयाँ असुल उपर भएको छ ।
कुन क्षेत्रमा कति उजुरी ?
आयोगका अनुसार यस अवधिमा पनि शिक्षा क्षेत्रमा सबैभन्दा बढी उजुरी परेको छ । उजुरीलाई आधार मान्दा सबैभन्दा बढी भ्रष्टाचार शिक्षा क्षेत्रमा भएको पाइएको छ । आयोगमा परेका कुल उजुरीमध्ये सबैभन्दा बढी शिक्षा क्षेत्रमा सात हजार दुई सय ६४ वटा (२३ प्रतिशत) परेका छन् । यसैगरी दोस्रो बढी उजुरी पर्ने क्षेत्रमा स्थानीय निकाय भएकाले स्थानीय निकाय दोस्रो बढी भ्रष्टाचार हुने निकायका रूपमा रहेको पाइएको छ । अख्तियारका अनुसार स्थानीय निकायका विरुद्ध तीन हजार नौ सय ८२ उजुरी (१३ प्रतिशत) परेको छ । यसैगरी तेस्रोमा भूमि प्रशासनविरुद्ध दुई हजार एक सय ६५ (सात प्रतिशत), चौथोमा स्वास्थ्य क्षेत्रका विरुद्ध एक हजार चार सय ९३ (पाँच प्रतिशत) र पाँचौँमा वन क्षेत्रविरुद्ध एक हजार तीन सय ५८ (चार प्रतिशत) वटा उजुरी परेको अख्तियारले जनाएको छ ।
यसैगरी गृह प्रशासनको विरुद्ध एक हजार दुई सय ६३, राजस्व प्रशासनविरुद्ध सात सय दुई, भौतिक पूर्वाधारविरुद्ध पाँच सय ७४, कृषि विकासविरुद्ध पाँच सय ३१ र सहरी विकास मन्त्रालयविरुद्ध सात सय ४९ वटा उजुरी परेको छ । आयोगका अनुसार यस अतिरिक्त सम्पत्ति मूल्यांकन तथा विशेष अनुसन्धानतर्फ चार हजार १८, शैक्षिक प्रमाणपत्र छानबिनतर्फ तीन हजार चार सय ६५ उजुरी परेका छन् ।
अख्तियारले पाँचवटै विकास क्षेत्रमा क्षेत्रीय कार्यालय स्थापना गरेर त्यस क्षेत्रमा हुने भ्रष्टाचार क्षेत्रीय कार्यालयबाटै छानबिन गर्दै आइरहेको छ भने विभिन्न ३२ जिल्लाका जिल्ला प्रशासन कार्यालयमार्फत पनि भ्रष्टाचारविरुद्ध छानबिन गर्दै आइरहेको छ ।
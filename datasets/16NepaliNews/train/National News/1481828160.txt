
﻿
३० मंसिर, काठमाडौं । सभामुख ओनसरी घर्तीले संविधानको प्रभावकारी कार्यान्वयनका लागि दलहरुको ध्यानाकर्षण गराएकी छन् । संविधान कार्यान्वयनमा आईपर्ने जस्तोसुकै जिम्मेवारी पूरा गर्न व्यवस्थापिका संसद प्रतिवद्ध रहेको भन्दै उनले राजनीतिक दलहरुलाई संविधान सर्वस्वीकार्य बनाउन आग्रह गरिन् ।
व्यवस्थापिका संसद सेवा दिवसको अवसरमा बिहीबार सिंहदरबारमा आयोजित विशेष कार्यक्रमलाई सम्बोधन गर्दै सभामुख घर्तीले गणतन्त्र प्राप्तीको आन्दोलनमा सँगै रहेका राजनीतिक शक्तिहरु आपसमा मिलेरै विद्यमान समस्याको समाधान खोज्नेमा आफू विश्वस्त रहेको उल्लेख गरिन् ।
सरकारलाई जनताप्रति उत्तरदायी र संसदलाई प्रभावकारी बनाउन प्रत्यक्ष प्रश्नउत्तर सुरु गर्ने काम अन्तिम चरणमा पुगेको पनि सभामुख घर्तीले जानकारी दिइन् ।
कार्यक्रममा सर्वोत्कृष्ट, उत्कृष्ट र संसद सेवा पुरस्कार पनि वितरण गरिएको थियो । यस वर्षको सर्वोत्कृष्ट कर्मचारी पुरस्कार सचिवालयकी माली नानीमैया धमनियाले पाएकी छन् ।
त्यसैगरी उत्कृष्ट कर्मचारीको पुरस्कार कार्यालय सहयोगी मदन गिरीले पाए भने सवारी चालकहरु नृपध्वज बस्नेत र राजकुमार थापाले संसद सेवा पुरस्कार पाएका छन् ।
सर्वोत्कृष्ट कर्मचारी पुरस्कार एक लाख रुपैयाँ, उत्कृष्ट कर्मचारी पुरस्कार ७५ हजार रुपैयाँ र संसद सेवा पुरस्कारको राशी जनही ५० हजार रुपैयाँ छ ।
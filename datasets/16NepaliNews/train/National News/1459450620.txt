
﻿१८ चैत, काठमाडौं । व्यवस्थापिका संसद्को राज्य व्यवस्था समितिको बैठकमा सत्तारुढ नेकपा एमाले र प्रमुख प्रतिपक्षी नेपाली कांग्रेसका सांसद्बीच चर्काचर्की परेको छ ।
संघीय प्रणालीमा प्रशासनिक पुनर्संरचना तथा जनशक्ति व्यवस्थापनका विषयमा छलफलका लागि सामान्य प्रशासनमन्त्री रेखा शर्माको उपस्थितिमा बिहीवार सिंहदरबारमा बसेको बैठकमा प्रमुख दुई दलका सांसदबीच चर्काचर्की परेको हो ।
रामेश्वर फुँयाल
बैठकमा कांग्रेसका सांसद्हरुले अहिलेजस्तो ६ जना उपप्रधानमन्त्री मुलुकले धान्न नसक्ने भन्दै प्रशासनिक पुनर्संरचना गर्दा सकेसम्म मन्त्रालयको संख्या कटौती गरिनुपर्ने धारणा राखे ।
लगत्तै नेकपा एमालेका सांसद् रामेश्वर फुँयालले उपप्रधानमन्त्रीको संख्या धेरै भएको जवाफ कांग्रेसले दिनुपर्ने बताए । फुँयालको तर्क काँग्रेसका सांसद्हरुलाई चित्त बुझेन ।
हृदयराम थानी लगायका काँग्रेस सांसद्हरुले सरकारमा बसेर उल्टै प्रतिपक्षीमाथि आरोप लगाउनु शोभनीय नहुने भन्दै विषयवस्तु वाहिर गएर नबोल्न एमाले सांसद् फुँयाललाई चेतावनी दिए ।
काँग्रेस सांसद्हरु एक भएपछि एमाले सांसद् फुँयाल विषयवस्तुमा केन्द्रीत भए । बैठकमा उच्चस्तरीय प्रशासन सुधार कार्यान्वयन तथा अनुगमन समितिका संयोजक काशीराज दाहालले संघीय व्यवस्थामा कर्मचारीको व्यवस्थापन निकै चुनौतीपूर्ण रहेको बताए ।
उनले विभिन्न मन्त्रालयहरुले आफ्नो पुनर्संरचना सम्बन्धमा तयार पारेका प्रतिवेदनका आधारमा संघीय व्यवस्थाको प्रशासन निकै खर्चिलो हुने देखिएको बताए ।
उनले परराष्ट्र मन्त्रालयले सबै प्रदेशमा कार्यालय राख्ने गरी प्रतिवेदन तयार पारेको र प्रदेशैपिच्छे कार्यालय राख्नका लागि उसले अहिलेको बजेटमा थप तीन अर्ब रुपैयाँ लाग्ने अनुमान गर्नुले प्रशासनिक संरचनामा ठूलो धनराशी खर्च हुने देखिएको बताए ।
समितिले संघीय संरचनामा प्रशासनिक पुनर्संरचना तथा जनशक्ति व्यवस्थापनका सम्बन्धमा खाका तयार पार्नका लागि तत्काल प्रदेश र स्थानीय तहको सीमांकन किटान गर्न सरकारलाई निर्देशन दिएको छ ।
समितिले संघ, प्रदेश र स्थानीय तहमा आवश्यक पर्ने संस्थागत स्वरुप एवं कर्मचारीको संख्याका सम्बन्धमा १५ दिनभित्र लिखित जानकारी गराउन पनि सम्बद्ध निकायहरुलाई निर्देशन दिएको छ ।
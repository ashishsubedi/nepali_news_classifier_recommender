
﻿राजविराज, २० कार्तिक । जिल्ला प्रहरी कार्यालय सप्तरीको आयोजनामा जिल्लाको पातो गाउँ विकास समिति कार्यालयको सभाहलमा सार्वजनिक सुनुवाई कार्यक्रम सम्पन्न भएको छ ।
प्रहरी उपरीक्षक भीम प्रसाद ढकालको प्रमुख आतिथ्यमा आयोजित कार्यक्रमको बिशेष अतिथिमा नेकपा एमालेका सांसद ताराकान्त चौधरी रहेका थिए । नागरिक सुनुवाई कार्यक्रममा सो क्षेत्रका गम्हरिया प्रवाहा, झुट्की, नर्घो, कुसाहा, कबिलासा, अर्नाहा, पातो, भुतही, ब्रम्हपुरलगायत गाविसका राजनीतिक पार्टी तथा विभिन्न संघसस्थाका प्रतिनिधी, नागरिक समाज, विद्यार्थी, पत्रकार स्थानिय वासिन्दासमेतको सहभागिता रहेको थियो ।
नागरिक सुनुवाई कार्यक्रममा स्थानिय जनताले हाल सञ्चालनमा रहेको ईलाका प्रहरी कार्यालय पातोलाई (क) स्तरको ईलाका प्रहरी कार्यालयमा स्तरबृद्धी गरी जनतालाई छिटो छरितो सेवा प्रदान गर्नुपर्ने, महिला हिरासत निर्माण गर्नुपर्ने, प्रहरी ईकाईहरुमा जनशक्ति कम रहेकोले पर्याप्त जनशक्ति थप गरी गस्ती र चेकिङ्गलाई प्रभावकारी बनाउनु पर्ने, भुतही गाविसमा प्रहरी चौकी स्थापना गर्नुपर्ने माग गरेका छन् । प्रहरीले आयोजना गरेको नागरिक सुनुवाई कार्यक्रममा प्रमुख जिल्ला अधिकारी, स्थानिय विकास अधिकारीकोसमेत सहभागिता हुनुपर्ने, जनसंख्या बृद्धी तथा बस्ती विकासका आधारमा नयाँ प्रहरी ईकाई स्थापना , स्थानिय रुपमा रहेका समस्याहरु, शान्ति सुरक्षाका बिषय, लागु औषध नियन्त्रण, भारतिय सिमावर्ती क्षेत्रमा मादक पदार्थ सेवन तथा बिक्रि वितरण नियन्त्रण गर्ने लगायत नागरिकबाट उठाईएका समस्या तथा सुझावलाई कार्यान्वयनकालागि पहल गर्ने प्रहरी उपरीक्षक ढकालले प्रतिवद्धता व्यक्त गरे ।
कार्यक्रममा ईलाका प्रहरी कार्यालय कडरबोनाका कार्यालय प्रमुख प्रहरी निरीक्षक राजेन्द्र प्रसाद यादवले धन्यवाद ज्ञापन गरे ।
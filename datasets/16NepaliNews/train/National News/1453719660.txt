
﻿
समाचार टिप्पणी
११ माघ, काठमाडौं । तराई मधेसलाई सम्बोधन गर्न भन्दै संविधानमा पहिलो संशोधन भए पनि मधेसी मोर्चाको बेखुसी हटेको छैन । बरु फेरि बिच्किएको छ र आन्दोलन चर्काउने बताउँदै छ ।
शनिबार साँझ गरिएको संविधान संशोधनबाट साँच्चै मधेसले के पायो त ? मधेसी मोर्चाले भनेको जस्तो केही नभएको हो वा सरकारले दाबी गरेजस्तो मुख्य माग पूरा भइसकेको हो ? यो प्रश्न धेरैको दिमागमा उब्जिइरहेको छ ।
संविधानको पहिलो संशोधन समानुपातिक समावेशी र जनसंख्याका आधारमा निर्वाचन क्षेत्र निर्धारणको मागलाई लिएर भएको थियो । यही माग राखेर मधेसी मोर्चाले ४ महिनादेखि आन्दोलन गरिरहेको थियो ।
धारा ४२ को लफडा
गत असोज ३ गते जारी भएको नयाँ संविधानको धारा ४२ मा सामाजिक न्यायको हकसम्वन्धी व्यवस्था छ । यो धारामा उल्लेखित सामाजिकरुपले पछाडि पारिएका महिला, दलित, आदिवासी जनजाति मधेसी थारुलगायतका १७ वटा सामाजिक क्लस्टरहरुलाई समावेशी सिद्धान्तका आधारमा राज्यका निकायमा सहभागिताको हक हुनेछ भनिएको प्रावधानप्रति मधेसी मोर्चाले असन्तुष्टि जनाउँदै आएको थियो ।
नयाँ संविधानले व्यवस्था गरेको धारा ४२ को क्लष्टरमा रहेका ‘थारु’ र ‘मुस्लिम’ लाई यथावत राख्दै समावेशीसँगै ‘समानुपातिक’ शब्द थपिनुपर्ने मोर्चाको माग थियो ।
साथै नयाँ संविधानमा रहेको धारा ४२ को प्रावधान अन्तरिम संविधान भन्दा पनि पश्चगामी भन्दै मधेसी मोर्चाले संशोधनको माग गरेको थियो ।
समानुपातिक समावेशी हक प्राप्त गर्ने समुदायका लागि अन्तरिम संविधानमा ६ वटा मात्रै क्लष्टर छुट्याइएका थिए । राज्यका निकायमा ‘समानुपातिक समावेशी’को हक हुने अन्तरिम संविधानमा भनिएको थियो । अन्तरिम संविधानले महिला, दलित, आदिवासी जनजाति र पिछडिएको समुदायलाई राज्यका हरेक निकायमा समानुपातिक समावेशी हकको व्यवस्था गरेको थियो ।
अन्तरिम संविधानमा रहेको सोही प्रावधानमा थारु र मुस्लिम दुईवटा समुदायलाई मात्रै थप्न र समानुपातिक शब्द थप्न मधेसी मोर्चाले माग गर्दै आएको थियो । र, यसमा संविधानको हस्ताक्षरकर्ता एमाओवादीको समेत सहमति थियो ।
असोज ३ गते जारी गरिएको नयाँ संविधानमा अन्तरिम संविधानका क्लस्टरलाई बढाएर १७ वटा मात्रै पुर्‍याइएन, अन्तरिम संविधानमा उल्लेखित ‘समानुपातिक’ शब्दसमेत हटाएर राज्यका निकायमा ‘समावेशी’को मात्रै हक हुने भनियो । यसैमा मधेसी मोर्चाले असहमति जनाएको हो र यो मधेस आन्दोलनको प्रमुख मुद्दा बन्यो ।
संशोधनपछि अहिले के भयो ?
मधेसी मोर्चाले माग गर्दै आएको संविधानको यही धारा ४२ मा अहिले संशोधन भएको छ । र, अब राज्यका हरेक निकायमा ‘समानुपातिक’ र ‘समावेशी’ सहभागिताको दुबै हक सुनिश्चित भएको छ । यो आफैंमा उपलब्धि हो । यसलाई मधेस आन्दोलनले फिर्ता ल्याएको उपलब्धी मान्न सकिन्छ र यसलदे मधेसी मोर्चालाई पक्कै पनि सन्तुष्ट बनाएको हुनुपर्छ ।
तर, धारा ४२ मा रहेको क्लटरमा गरिएको संशोधनमा भने मधेसी मोर्चा अन्तुष्ट छैन । अहिले संशोधनपछि १५ वटा क्लस्टर राखिएको छ, जुन आफैं व्यवहारिक नभएको संविधानविद्हरु बताउँछन् । भोलि यही क्लस्टरलाई मिलाउन नसक्ने कारण देखाएर कार्यान्वयन नगरिने हो कि भन्ने उनीहरुको आशंका छ ।
निर्वाचन क्षेत्रबारे के थियो, के भयो ?
मधेसी मोर्चाले माग गर्दै आएको संविधान संशोधनको दोस्रो विषय निर्वाचन क्षेत्रको प्रावधान हो ।
संविधानको धारा ८४ मा भूगोल र जनसंख्याका आधारमा १६५ निर्वाचन क्षेत्र रहने व्यवस्था गरिएको छ भने धारा २८६ को उपधारा ५ मा निर्वाचन क्षेत्र निर्धारण आयोगले यस धाराबमोजिम निर्वाचन क्षेत्र निर्धारण गर्दा ‘जनसंख्या र भूगोललाई प्रतिनिधित्वको आधार मानेर त्यस्तो निर्वाचन क्षेत्रको भूगोल, जनसंख्या र सदस्य संख्याबीचको अनुपात यथासम्भव हुने गरी निर्धारण गर्नेछ’ भनिएको थियो ।
आन्दोलन सुरु गर्दै गर्दा मधेसी मोर्चाले जनसंख्याका आधारमा निर्वाचन क्षेत्र निर्धारणको माग पनि अघि सार्‍यो । संविधानमा भएको माथिको ‘भूगोल र जनसंख्या’को व्यवस्थाले मधेसको प्रतिनिधित्व घट्ने उनीहरुको गुनासो थियो ।
यद्यपि मधेसी मोर्चाले उठाएको यो मागमा खासै ठूलो समस्या थिएन । कांग्रेस नेता गगन थापाले अनलाइनबखबरमा लेखेको लेख अनुसार यो व्यवस्थालाई टेकेर निर्वाचन क्षेत्र निर्धारण गर्दा मधेसले ७९ सिट पाउँथ्यो ।
यद्यपि अहिले मधेसी मोर्चालाई सम्बोधन गर्ने भन्दै सरकारले यसमा पनि संशोधन प्रस्ताव अघि सार्‍यो । र, कांग्रेस नेता मिनेन्द्र रिजालले अघि सारेको संशोधन दुई तिहाइले पारितसमेत भइसकेको छ ।
यसबारे संविधान संशोधनमा भनिएको छ- ‘निर्वाचन क्षेत्र निर्धारण आयोगले यस धाराबमोजिम निर्वाचन क्षेत्र निर्धारण गर्दा धारा ८४ को उपधारा १ (क) को अधीनमा रही जनसंख्यालाई प्रनिनिधित्वको मुख्य आधार र भूगोललाई प्रतिनिधित्वको सहायक आधार मानेर प्रत्येक प्रदेशमा निर्वाचन क्षेत्र निर्धारण गर्नेछ । प्रदेशभित्रका प्रत्येक जिल्लामा कम्तिमा एक निर्वाचन क्षेत्र रहनेछन् ।’
सरकारले दर्ता गरेको संशोधन र रिजालले दर्ता गरेको संशोधनको सारमा कुनै भिन्नता छैन । बरु, ‘ प्रदेशभित्रका प्रत्येक जिल्लामा एक निर्वाचन क्षेत्र रहनेछ’ भन्ने शब्द राखेर बखेडा झिक्न चाहनेहरुका लागि ठाउँ दिएको छ ।
मोर्चाले खोजेको के थियो ?
मधेसी मोर्चाले यसमा कम्तिमा ‘तराई मधेसको हकमा जनसंख्याका आधारमा निर्वाचन क्षेत्र निर्धारण गरिनेछ’ भन्ने अन्तरिम संविधानको भाव खोजेको थियो । त्यो सम्भव नभए कांग्रेसकै सांसद विमलेन्द्र निधिको प्रस्ताव पारित भए मान्छु भन्ने संकेत समेत मोर्चाले सत्तारुढ दलहरुलाई दिएको थियो ।
र, यदि अन्य विषयमा सहमति भएको भए सबैलाई मान्य हुने गरी संविधान संशोधनको भाषा मिलाउन सकिने ठाउँ पनि थियो । तर, सीमांकनबारे सहमति हुन नसक्दा कुनै सम्झौता भएन ।
संशोधनपछिको प्राप्ति के हो ?
यसरी हेर्दा संविधान संशोधनले धारा ४२ को ‘क्लस्टर’लाई जे-जस्तो बनाए पनि समानुपातिक समावेशी हक सुनिश्चित गरेको छ । यो मधेस आन्दोलनले दिलाएको उपलब्धि नै हो ।
निर्वाचन क्षेत्रका हकमा न हिजो ठूलो समस्या थियो, न आज छ । त्यसैले यसमा मधेसले खासै गुनासो गर्नुपर्ने अवस्था देखिँदैन ।
सीमांकनको विषय अहिलेको संशोधन अन्तरगत नपर्ने भएकाले यसमा प्राप्ति भएको वा नभएको भन्ने प्रश्नै छैन ।
तर, यो संशोधनले दुर्इ महत्वपूर्ण सन्देश दिएको छ । पहिलो, यो संविधानका रचनाकारहरूले यसलार्इ विश्वकै उत्कृष्ट भनेका थिए ।तर, ४ महिनाको अवधिमै उनीहरुले संशोधन गरेका छन्, यसले जति नै उत्कृष्ट भएपनि यो संविधानमा कमी कमजोरीहरू छन् भन्ने सन्देश गएको छ ।
दोस्रो सन्देश भनेको संविधान संशोधनको बाटो खुलेको छ ।संविधानमा कमा, फुलस्टप समेत चलाउनु हुँदैन भन्ने नेताहरूले नै संविधान संशोधन गरेका छन् । र, यसले अब अरू संशोधनका लागि बाटो खुलेको छ, यो पनि मधेसी मोर्चाको मनोवैज्ञानिक जीत नै हो ।
सत्तारुढ दलको कच्चा व्यवहार
खासमा संविधान संशोधनमा मधेसी मोर्चाको समेत स्वामित्व रहने गरी भाषिक परिर्माजन मात्र चाहिएको थियो, जुन भएन । सीमांकनको विषयलाई तीन महिनासम्म थाती राखेर उधारो सहमतिमा आउन मधेसी मोर्चा तयार भैसकेको अवस्था थियो ।
तर, संविधान संशोधन प्रक्रियामा मधेसी मोर्चाको माग पूर्ण सम्बोधन त भएन नै, उसलाई यो प्रक्रियामा ‘इन्गेज’ नै गरिएन, जुन उसको असन्तुष्टि एवं प्रतिष्ठाको विषय बन्न पुग्यो ।
वीरगञ्जका पत्रकार एवं विश्लेषक चन्द्रकिशोर पनि यही मान्छन् । ‘कांग्रेस नेता विमलेन्द्र निधिको प्रस्ताव किन पारित भएन ? यसले मधेसी मोर्चा मात्र होइन, यो संविधानका रचनाकार समेत खुसी छैनन् भन्ने बुझिन्छ, अनलाइनखबरसँग कुरा गर्दै उनले भने, संविधान संशोधन भनेको आन्दोलनको ‘सेफल्याण्डिङ’का लागि हुनुपथ्र्यो, मधेसी मोर्चालाई सहभागी नगरी भएको कामले अब कसरी ‘सेफल्याण्डिङ’ होला र ?
संविधान संशोधनको यो प्रक्रियामा खासगरी वीरगञ्ज नाका खुलाउने उद्देश्यले छिमेकी मुलुक भारतलाई खुसी बनाउन मात्रै संशोधन भएको मधेसी मोर्चाको बुझाइ छ । प्रमुख तीन दलकै केही नेता पनि प्रधानमन्त्री केपी शर्मा ओली त्यही पक्षमा देखिएको स्वीकार गर्छन् ।
तर, अब ओली सरकारले अपेक्षा गरेको जस्तो संविधान संशोधनले वीरगञ्ज नाका खुल्छ कि खुल्दैन अहिले नै भन्न गाह्रो छ । यसका लागि अझै केही दिन कुर्नुपर्ने हुन्छ ।
संविधान जारी गर्दैगर्दा सत्तारुढ दलहरुले आन्दोलन खासै नउठ्ने विश्लेषण गरेका थिए, जुन गलत सावित भयो र सरकार संविधान संशोधन गर्न बाध्य भयो । त्यसपछि पटक-पटक भारतले नाका खोल्ने सरकारी पक्षको विश्लेषण बाहिर आयो, त्यो पनि गलत सावित भयो ।
अहिले फेरि मोर्चालाई नरिझाई एकतर्फीरुपमा संविधान संशोधन गरेपछि ओली नेतृत्वको सरकारले वीरगञ्जको नाका खुल्ने आशा गरेको छ ।

﻿राजविराज, ६ कार्तिक । सप्तरीका युवाहरुले थालेको ५० हप्ते सरसफाई अभियान अन्तर्गत आठौं सप्ताह शनिवार समेत जारी रह्यो ।
सप्तरी युवा मूल समारोह समितिद्वारा पानी टयांकी चौक तथा आसपासको क्षेत्रमा सरसफाई गरिएको हो । युवाहरु सरसफाई गर्न जाँदा स्थानीय पसले तथा महिलाहरु समेत कुचो लिएर सफा गर्नमा सघाएका थिए । युवाहरुले पानी ट्यांकी चोकदेखि दक्षिणतर्फ रहेको फोहोरको डँगुर सफा गरेका छन् । यहाँ अत्यधिक फोहोर थुप्रिएको थियो । युवाहरु सरसफाई गर्न जाँदा स्थानीयहरु स्वतःस्फूर्त रुपमा सहभागिता जनाएको आयोजक समितिले जनाएको छ ।
चोक तथा आसपासमा संकलन गरिएका सम्पूर्ण फोहोरलाई आगो लगाएर जलाइएको युवाहरुले बताएका छन् । यसैगरी २ नम्बर क्षेत्रको योगिनियाँ चौकमा पनि सरसफाई गरिएको छ । युवा समिति क्षेत्र नम्बर २ को संयोजनमा भएको सरसफाईमा स्थानीय योगिनी चोक विकास समितिका पदाधिकारीहरुले पनि सहभागिता जनाएका छन् ।
योगिनी चौक विकास समितिले अब यो चोक तथा आसपासको क्षेत्रलाई सफा राख्न प्रत्येक पसलबाट रु ५० लिने निर्णय गरेको युवा समिति क्षेत्र नम्बर २ का संयोजक मनोज मेहताले जानकारी दिएका छन् ।
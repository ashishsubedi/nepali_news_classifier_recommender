
﻿
प्रहरी नियन्त्रणमा रहेका ल्हारक्याल लामा
रमेश धमला
४ चैत, काठमाडौं । लकरमा गोली भेटिएपछि पक्राउ परी काठमाडौं परिसर टेकु पुर्‍याइएका ल्हारक्याल लामालाई थुनामा राख्न भने सिंहदरवार वृत्त पुर्‍याइयो । उनले आफ्नो पहुँच प्रयोग गरेर सिंहदरबार वृत्तको हिरासत मिलाएका हुन् ।
काठमाडौंमा रहेका प्रहरी बृत्तमध्ये सिंहदरवारको हिरासत अलि सुविधायुक्त मानिन्छ । यहाँको शौचालय पनि अन्तको भन्दा सुग्घर छ । प्रायः राजनीतिक मुद्दाका आरोपीहरुलाई यहाँ थुन्ने गरिएको छ । स्रोतका अनुसार लामाले सो हिरासतमा बस्न कामु आइजीपी सुरेन्द्र शाहको सोर्स लगाएका थिए ।
तर काठमाडौं परिसरका एसपी प्रद्युम्न कार्की भने काठमाडौं परिसरमा धेरै मान्छेसँग सम्पर्क हुने भएकोले अनुसन्धान प्रभावित नहोस भनेर लामालाई सिंहदरवार लगिएको दाबी गर्छन् ।
‘लामालाई सुविधा दिन उता लगिएको होइन,’ उनले भने, ‘धेरै व्यक्तिसँग सम्पर्क नहोस् भनेर लगिएको हो ।’
सिंहदरवार वृत्तमा लामालाई भेट्न दिनहुँ मानिसहरुको लर्को लागिरहेको छ । अहिलेसम्म ६० जना जति निकट व्यक्तिहरुले उनलाई भेटिसकेको स्रोतले बतायो । हाइ प्रोफाइलका व्यक्तिहरु भने उनलाई भेट्न पुगेका छैनन् ।
भारतीयमाथि आरोप
प्रहरीसँगको प्रारम्भिक बयानमा लामाले लकरमा भेटिएको गोली अरु कसैले आफूलाई राख्न दिएको बताएका छन् । प्रहरी स्रोतका अनुसार लामाले नाम लिएका व्यक्ति भारतीय हुन् ।
६-७ वर्ष पुरानो चिनजान भएको केही दिनअघि व्यक्ति आफनो घरमा आएर बसेको र उसैले गोली राख्न दिएको उनको दावी छ । ती व्यक्ति अहिले आफनो सम्पर्कमा नरहेको समेत लामाले प्रहरीलाई बताएका छन् । ‘गोली केहि दिन घरमा राखेर पछि बैंकको लकरमा राखेको हुँ,’ लामालाई उद्वृत गर्दै स्रोतले भन्यो ।
लामाले भनेका व्यक्तिको प्रहरीले खोजि गरिरहेको छ । तर उनले नक्कली नाम दिएको प्रहरीको आशंका छ ।
कैद कि जरिवाना मात्रै ?
कानुनमन्त्री अग्नी खरेलले हातहतियार तथा खरखजाना सम्बन्धी कानुन सुटुक्क संशोधन गरेपछि ल्हारक्याल लामालाई केहि राहत मिल्ने भएको छ । संशोधित कानुनअनुसार लकरमा गोली राख्ने लामालाई जम्मा ३ देखि ९ महिनासम्म कैद वा ६० हजारसम्म जरिवाना अथवा दुवै सजाय हुन सक्छ ।
बलियो राजनीतिक पहुँच भएका लामालाई काठमाडौं सिडियो कार्यालयले जरिवानामै मुक्ति देला कि कारागार पठाउला भन्ने चासोको विषय हो । केहि दिनअघि काठमाडौंका प्रमुख जिल्ला अधिकारी रामकृष्ण सुवेदीले प्रहरीले गरेको अनुसन्धान र त्यसबाट जुटेको प्रमाणको आधारमा लामालाई सजाय हुने बताएका थिए ।
लामामाथि अनुसन्धान गर्न सिडियोले दिएको पाँच दिनको म्याद बिहीबार सकिदैछ । प्रहरीले अनुसन्धान नसके अरु केहि दिन अनुसन्धान राख्न म्याद थप गर्न सक्छ ।
अन्य मुद्दा पनि लाग्न सक्ने
प्रहरीले लकरमा गोली राख्ने लामामाथि लागेका अन्य आरोपहरुका विषयमा पनि अनुसन्धान अगाडि बढाएको छ । प्रहरीका अनुसार लामाविरुद्ध वैदेशीक रोजगार सम्बन्धि मुद्दा पनि दायर हुन सक्छ । वैदेशीक रोजगारसम्बन्धी मुद्दा र निकै चर्चामा रहेको दुईवटा नागरिकताको बारेमा पनि प्रहरीले अनुसन्धान अगाडि बढाउने भएको छ ।
एसपी कार्की भन्छन्, ‘लकरमा गोली राख्नु आफैंमा गैरकानुनी हो, त्यसमा त कारबाही हुन्छ नै । उनीविरुद्ध अन्य मुद्दाको पनि खोजी भैरहेको छ । भेटियो भने कुनै पनि बहानामा छुटकारा पाउन सक्तैनन् ।’
पक्राउ परेको भोलिपल्ट एसपी कार्कीको नेतृत्वमा गएको टोलिले लामाको बुढानिलकण्ठस्थित घरमा छापा मारेको थियो । लकरमा राखिएको गोली प्रयोग हुने कुनै हतियार भेटिन्छ कि भनेर प्रहरीले उनको घरमा छापा मारे पनि त्यस्तो केहि भेटिएन ।
मंगलबार प्रहरीले अख्तियारसँगको समन्वयमा लामाको लाजिम्पाट स्थित स्ट्याण्डर्ड चार्टर्ड बैंकमा रहेको अर्को लकरमा पनि छापा मारेको थियो । त्यहा पनि प्रहरीले केहि फेला पारेन । हतियार तथा अन्य कुनै अवैध वस्तु भेटिन सक्ने आशंकामा प्रहरीले केहि शंकास्पद स्थानमा अपरेसन चलाइरहेको छ ।
यो पनि पढ्नुस्
ल्हारक्याल लामाको ‘नालीबेली’ खोतल्दै प्रहरी

ल्हारक्याल लामाको घरमा प्रहरीको छापा

गोलीसहित पक्राउ परेका सांसद ल्हारक्याल लामालाई ५ दिन थुनामा राख्न आदेश 



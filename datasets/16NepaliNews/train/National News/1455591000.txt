
﻿
काठमाडौं/ नेपाल राष्ट्रिय शिक्षक संगठनले प्रस्तावित विद्यालय क्षेत्र विकास कार्यक्रम (एसएसडिपी) मा मावि नि:शुल्क शिक्षाको प्रबन्ध गर्न माग गरेको छ ।
आफ्नो १९औँ राष्ट्रिय परिषद् बैठकको निर्णय सार्वजनिक गर्न सोमबार आयोजित पत्रकार सम्मेलनमा अध्यक्ष बाबुराम थापाले संविधानप्रदत्त मावि तहसम्म नि:शुल्क शिक्षाको कार्यान्वयन, शिक्षक समुदायको नीतिनिर्माणमा सहभागिता, प्रोत्साहन, शिक्षामा लगानीको सुनिश्चितता, सुशासन तथा थप समतामूलक रणनीति निर्माण गर्दै गुणस्तर वृद्धिका लागि लगानी गर्नुपर्ने बताए ।
परिषद्बाट पारित २८ बुँदे घोषणापत्र सार्वजनिक गर्दै थापाले नयाँ संविधान र विद्यालय क्षेत्र सुधार कार्यक्रमले पूरा गर्न बाँकी रहेका दिगो विकासको लक्ष्य, भूकम्पका कारण भएका क्षतिको पुनर्निर्माणका लागि संक्रमणकालीन कार्यक्रम लागू, संवैधानिक शिक्षक शिक्षा आयोगको प्रबन्धलगायत माग गरे । संस्थाका महासचिव लक्ष्मण शर्माले विद्यालयको स्तरोन्नतिका लागि संगठनले ‘हामी सक्छौँ, हामी गर्छाैं’ कार्यक्रम कार्यान्वयन गर्ने बताए ।
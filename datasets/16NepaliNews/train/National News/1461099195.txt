
﻿                           हामी पनि कम छैनौ
[  " 5749"  "   "1175"] रामकुमारी पण्डित[/ 
श्यामसुन्दर यादव
राजविराज, ४ बैशाख । योग्यताका आधारमा उचित स्थान पाएपछि महिलाहरु पुरुषभन्दा पनि उत्कृष्ट काम गरेर देखाउन पछाडि पर्दैनन् । यस्तै उदाहरणीय पात्र बनेकी छिन् सप्तरीको एसएलपी उच्च माध्यमिक विद्यालय पत्थरगाडा–२ रामकुमारी पण्डित ।
सम्भवतः जिल्लामै उनी उच्च माध्यमिक विद्यालय व्यवस्थापन समितिकी पहिलो अध्यक्ष हुन् । उनी कसैको दया वा कृपापात्रबाट होइन, गत भदौ ९ गते एक पुरुष प्रतिष्पर्धीलाई १ सय ८६ मतको अन्तरले अध्यक्षमा चुनिएकी छिन् । बीएडसम्मको अध्ययन पुरा गरेकी उनी अध्यक्षमा निर्वाचित भएदेखि नै विद्यालयको सुधार कार्यमा जुटेकी छिन् ।
मधेशका जिल्लाहरुमा बसोबास रहेको अल्पसंख्यक कुम्हार (माटाको वर्तन बनाउने) जातिकी उनी व्यस्थापन समितिमा चुनिएको समयदेखि नै मधेश आन्दोलनले गर्दा विद्यालय बन्द रहँदा चाहेर पनि कक्षा सञ्चालन गर्न नसकेको स्वीकार्छिन् । यद्यपी विद्यालय सुचारु भएयता नियमित पठन–पाठन भइरहेको तथा विद्यालयको भौतिक पूर्वाधार सुधारकालागि प्रयासरत रहेको उनी बताउँछिन् ।
उनी दैनिकजसो १० बजे विद्यालय पुग्ने गर्छिन् । साढे १० बजे विद्यालयको ढोका बन्द गर्न लगाउँछिन् । यतिमात्र होइन उनी सम्भवतः कक्षा अवलोकन गर्न समेत भ्याउँछिन् । विद्यार्थीहरुको गुनासो सुन्नुका साथै पठन–व्यवस्थित गर्न महिनामा दुई पटकसम्म प्रधानाध्यापकसहित शिक्षक तथा कर्मचारीहरुसँग बसेर शैक्षिक तथा भौतिक पुर्वाधारको अवस्था सुधारकालागि व्यवस्थापन समिति बीच छलफल गर्छिन् उनी ।
करिब आठ सय छात्र र सात सय गरी कुल १ हजार पाँच सय विद्यार्थी अध्ययनरत रहेको उक्त उच्च माध्यमिक विद्यालयमा सेक्सन विभाजन गरेर पढाउनु परेको उनी बताउँछिन् । ०६७ सालदेखि उच्च माध्यमिक तहको अध्ययन–अध्यापन हुँदैआएको उक्त विद्यालयमा विद्यार्थी अनुपातमा विषय शिक्षक, डेस्क–बेञ्च र भवनको समेत अभाव रहेको दुखेसो सुनाउँदै उनी भन्छिन् ‘ग्रामिण भेगको यो विद्यालयमा विद्यार्थी सङ्ख्या अत्यधिक छ, शिक्षकको पनि अभाव छ, भवनको पनि खाँचो छ ।’
सम्पन्न अभिभावकले आफ्ना छोरा–छोरीलाई सहरका सुविधा सम्पन्न बोर्डिङ्ग स्कूलमा पढाउने गरेको र मध्यम, निम्न एवम् विपन्न बर्गका विद्यार्थीहरु सरकारी स्कूलमा पढ्ने गरेको अध्यक्ष पण्डित बताउँछिन् । सरकारी विद्यालयहरुको गुणस्तर सुधार्नकालागि सरकारले खासै चासो नदेखाएको गुनासो गर्दै उनले भनिन् ‘यस भेगका हाम्रा छोरी–छोरीले कम्तिमा ‘प्लस टु’सम्म गुणस्तरीय शिक्षा पाओस् यसकालागि व्यवस्थापन समिति, प्रधानाध्यापक, शिक्षक र कर्मचारीहरु प्रयासरत छौं ।’ विद्यालयमा देखिएको अभाव पूर्ति भए शैक्षिक गुणस्तरको हिसाबले जिल्लाकै उत्कृष्ट विद्यालय बन्ने अध्यक्ष पण्डितको संकल्प छ । विद्यालयका छात्र–छात्राहरुलाई आफ्नो छोरा–छोरी जस्तै भएको बताउँदै उनी भन्छिन् ‘मेरी छोरी पूजा समेत कक्षा ८ मा पढ्छिन्, अन्य छात्राहरुलाई पनि केही समयस्या भयो भने मलाई भन्ने गर्छिन् ।
करिब एक हजार एक सय अभिभावक रहेको उक्त विद्यालयमा देखिएको समस्या समाधान गर्न प्रधानाध्यापकसहित आफू शिक्षा कार्यालयलगायत सरोकारवाला निकायको ढोका ढकढकाउने उनी बताउँछिन् । ‘अभिभावकहरुले आफूलाई विश्वास गरेर मत दिएकोले मैले पनि केही गरेर देखाउँछु’ उनले भनिन् ‘नयाँ शैक्षिक सत्रदेखि हाम्रो विद्यालयमा तपाईहरुले पनि अझ परिवर्तन भएको अनुभूति गर्नहुनेछ ।’ आफ्नो विद्यालयमा जिल्लाकै नामी शिक्षकहरु कार्यरत रहेको भन्दै उचित वातावरण मात्र तयार भए निजी विद्यालयसँग आफूहरुको विद्यालयका विद्यार्थीहरु प्रतिष्पर्धा गर्न पछाडि नहटने उनको विश्वास छ ।
अधिकांश विद्यालयमा व्यवस्थापन समिति र विद्यालय परिवार बीचको सम्बन्धमा तिक्तता रहे पनि आफूहरु बीच भने यस्तो अवस्था नरहेको प्रधानाध्यापक देवु प्रसाद यादवले बताउँछन् । विद्यालयको शैक्षिक गुणस्तर एवम् व्यवस्थापन पक्ष सुदृढ गर्न एकमत रहेको बताउँदै उनी भन्छन् ‘अध्यक्ष रामकुमारीजी सहित व्यवस्थापन समितिका पदाधिकारीहरुको कार्यशैलीले गर्दा हामीलाई निक्कै सहज भएको छ ।’
वि.सं. २०१६ सालमा स्थापित उक्त विद्यालयको नामांकन समेत रोचकपूर्ण छ । एसएलपी उच्च माविको नामबाट परिचित उक्त विद्यालयको पुरा नाम ‘सखुवा लक्षणपट्टी पोखरिया उच्च माध्यमिक विद्यालय महुकी पत्थरगाडा’ हो । विद्यालयको नाउँमै पाँच ओटा गाउँको नाम जोडिएको विद्यालयका प्रधानाध्यापक देबु यादव बताउँछन् ।
उनका अनुसार विद्यालय स्थापनामा पच्थरगाडाका तत्कालिन गाविस अध्यक्ष शिवनारायण साह, पवन प्रसाद सिंह, भागवत यादवलगायत त्यस भेगका वुद्धिजिवी एवम् जनसमुदायको ठूलो योगदान रहेको छ । विद्यालयको अध्यक्षमा रामकुमारी चुनिएर आएपछि आफूहरुलाई काम गर्न झन सहज भएको बताउँदै उनले भने ‘हाम्रो विद्यालयमा कुनै आम्दानीको श्रोत छैन, विद्यार्थीको अनुपातमा विषय शिक्षक, भवन र डेस्क बेञ्चको समेत अभाव छ ।’ व्यवस्थापन समितिका अध्यक्षसहितका पदाधिकारीहरु र विद्यालय परिवार एकमत भएर अगाडि बढ्नेमा प्रतिवद्ध रहेको उनको दावी छ ।
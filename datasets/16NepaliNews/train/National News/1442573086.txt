
﻿काठमाडौं, असोज १ - संविधानसभाबाट पारित भएको संविधानमा उल्लेख मुख्य विषयबारे प्रायः सबैले जानकारी पाइसकेका छन् । संविधानको विधेयक संविधानसभाको वेवसाइटमा समेत भएकाले इन्टरनेटको पहुँच भएका सबैले पढ्न पाउँछन् । तर संविधानको किताब नै पढ्न चाहिँ नागरिकले केही दिन पर्खनुपर्ने भएको छ ।

नेपाली कागजमा छापिएका ५ प्रति विधेयकमा शुक्रबार संविधानसभाका अध्यक्ष, उपाध्यक्ष र सभासदले हस्ताक्षर सहित प्रमाणिकरण गरेपछि संविधानको किताब छाप्न सुरु हुन्छ । तर सुरुमा सीमित किताब मात्र छाप्ने तयारी छ । आइतबार संविधान घोषणा हुने बेला सबै सभासद र आमन्त्रित अतिथिलाई पुग्ने गरी किताब छाप्ने तयारी भएको संविधानसभा सचिवालयले जनाएको छ ।

 त्यही दिन बजारमा पुर्याउन त सकिंदैन, तर सबै सभासद र संविधानसभामा उपस्थित पाहुनाहरुलाई पुग्ने गरी किताब छाप्ने तयारी छ  संविधानसभा सचिवालयका प्रवक्ता डा. भरतराज गौतमले जानकारी दिनुभयो । आइतबार जारी भएपछि संविधानका किताब छाप्ने कामले तीव्रता पाउने र त्यसको केही दिनमा सबै ठाउँमा पुर्याउने तयारी छ ।

नेपालको संविधान, २०७२ मा ३०८ धारा, ३५ भाग, ९ अनुसुची रहनेछ । संविधानको प्रतिलाई आगामी असोज तीन गते पाँच बजे आयोजना हुने औपचारिक राष्ट्रिय समारोह एवम् विशेष बैठकमा राष्ट्रपति समक्ष सभाध्यक्षले पेश गर्नुहुनेछ । राष्ट्रपति डा रामवरण यादवलेसंविधानको प्रतिमा हस्ताक्षर गरी नेपाली जनता समक्ष नयाँ संविधान प्रारम्भ भएको घोषणा गर्नुहुनेछ ।

घोषणा भएको संविधानको एकप्रति संविधानसभा सचिवालयको अभिलेखमा राखिने छ भने अरु एकप्रति राष्ट्रपतिको कार्यालय, प्रधानमन्त्री तथा मन्त्रिपरिषद्को कार्यालय र कानून, न्याय, संविधानसभा तथा संसदीय मामिला मन्त्रालयमा पठाइनेछ ।संविधान घोषणा भएलगत्तै अन्तरिम संविधान, २०६३ को खारेजी र संविधानसभा स्वतः व्यवस्थापिका संसद्मा रुपान्तरण हुनेछ ।


﻿
१८ फागुन, काठमाडौं । विश्व काष्ठ दिवसको मूल समारोह यसवर्ष काठमाडौंमा हुने भएको छ । प्रत्येक वर्ष विभिन्न देशमा आयोजना हुने सहमारोह यसवर्ष काठमाडौंमा हुने भएको हो ।
यसवर्ष ‘प्रकृति र संस्कृति’ भन्ने मूल विषयमा केन्दि्रत भएर नेपाल प्रज्ञा प्रतिष्ठानमा दिवस मनाउन लागिएको आयोजक वन तथा भु-संरक्षण मन्त्रालय र नेपाल प्रकृति संरक्षण संघले जानकारी दिएका छन् ।
दिवशका कार्यक्रम सप्ताहब्यापी रुपमा चैत्र ७ देखि १२ गतेसम्म मनाइने छ । कार्यक्रममा कार्यशाला, काष्ठ कृयाकलाप, लोककला कार्यशाला, बाल कार्यक्रम, सांगीतिक कार्यक्रम, बृक्षारोपण लगायतका आयोजना हुने वन मन्त्रालयका सचिव उदयचन्द्र ठाकुरले जानकारी दिए ।
नेपाल प्रज्ञा प्रतिष्ठानमा हुने कार्यक्रममा विश्वका १ सय देशका ३ सय ५० भन्दा बढी प्रतिनिधि सहभागी हुनेछन् । कार्यक्रमले नेपालको काष्ठकलाको प्रर्वद्धन हुनुका साथै भूकम्पपछि पूनर्निर्माण अन्तर्राष्ट्रिय सहयोग र समर्थन जुटाउन फलदायी हुने विश्वास गरिएको छ ।
कार्यक्रममा काष्ठकला प्रदर्शनी, काठलाई टर्निङ प्रविधि र फर्निचर बनाउने प्रतियोगिता पनि हुनेछ । यस्तै काठबाट बनेका बाद्यबाधनको प्रदर्शनी पनि हुनेछ । समारोहमा निशुल्क प्रवेशकाे व्यवस्था गरिएको छ ।
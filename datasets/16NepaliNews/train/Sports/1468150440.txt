
﻿पोर्चुगलका मुख्य डिफेन्डर पेपे प्रशिक्षणमा फर्किएका छन् । जाँघ दुख्ने समस्याबाट पीडित बनेपछि पेपेले युरो २०१६ अन्तर्गत वेल्सविरुद्धको सेमिफाइनल खेल गुमाएका थिए । उनी पोल्यान्डविरुद्धको क्वार्टरफाइनल खेलमा घाइते भएका थिए । पोल्यान्डविरुद्ध पेपेले उत्कृष्ट प्रदर्शन गरेका थिए । भरपर्दा डिफेन्डर पेपेविना नै पोर्चुगलले वेल्सलाई २–० ले हराएर फाइनलमा स्थान बनाएको थियो ।
आयोजक फ्रान्सविरुद्धको फाइनलका लागि भने पेपे उपलब्ध हुने भएपछि पोर्चुगलका प्रशिक्षक फार्नान्डो सान्तोसले खुसी व्यक्त गरेका छन् । पेपेले व्यक्तिगत प्रशिक्षकको निगरानीमा बिहीबार र शुक्रबार एक्लै प्रशिक्षण गरेका थिए । पेपेले शनिबार भने टोलीका अन्य खेलाडीसँगै प्रशिक्षण गरेका छन् । सेन्टर ब्याक पेपेले गत सिजन रियल म्याड्रिडबाट पूरै सिजन खेलेका थिए । रियलले खेलेको प्रत्येक खेलमा पहिलो रोजाइमा परेका पेपे युरो २०१६ मा देशका लागि एक खेल गुमाए । 
जारी युरोकपमा पेपेले ५ खेलमा १३ ट्याकल गरेका छन् । जसमा उनी ३ ट्याकलमा सतप्रतिशत सफल भए । यस्तै, हेडिङमा पनि उनी २८ पटक प्रतिस्पर्धी खेलाडीसँग भिडेका छन् । २८ मध्ये पेपेले १९ हेडिङ गर्न सफल भएका छन् । पेपेले कहिलेकाहीँ डरलाग्दो ट्याकल गर्दा टोलीलाई घाटा पर्ने गर्छ । २००७ देखि राष्ट्रिय टोलीमा रहेका पेपेले अहिलेसम्म ७४ अन्तर्राष्ट्रिय खेल खेलेका छन् । त्यसक्रममा उनले ३ गोल गरेका छन् । रियल म्याड्रिडमा पनि २००७ मै आबद्ध भएका पेपेले २ सय १६ खेलमा ११ गोल गरेका छन् ।

यता पेपे टोलीमा फर्किएपछि पोर्चुगलका कप्तान क्रिस्टियानो रोनाल्डो उपाधि जित्नेमा आत्मविश्वासी देखिएका छन् । देशलाई पहिलो अन्तर्राष्ट्रिय उपाधि जित्ने लक्ष्य बोकेका रोनाल्डोले युरो २००४ को फाइनल पनि खेलेका थिए । उक्त फाइनलमा पोर्चुगललाई ग्रिसले १–० ले हराएर उपाधि जितेको थियो । युरो २००४ सँग तुलना गर्दै रोनाल्डोले भने, ‘अहिले परिस्थिति फरक भएको छ । त्यतिवेला म १८ वर्षको थिएँ । मैले डेब्यु गरेको प्रतियोगिताको पहिलो फाइनल थियो । तर, पछिल्लो १२ वर्षमा मैले धेरै सिकेको छु । त्यसैले उपाधि जित्न सक्छौँजस्तो लाग्छ । यसपटक पासा पल्टिन्छ ।’ पोर्चुगलले अहिलेसम्म मुख्य प्रतियोगिताको फाइनल जित्न सकेको छैन ।
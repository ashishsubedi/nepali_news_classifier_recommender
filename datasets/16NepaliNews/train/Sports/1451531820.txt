
﻿
लन्डन/ म्यानचेस्टर सिटी र लिसेस्टरले मंगलबार राति इंग्लिस प्रिमियरसिप लिगमा गोलरहित बराबरी नतिजा आत्मसात् गरेका छन् । बराबरी नतिजासँगै लिसेस्टरले शीर्ष स्थानमा उक्लने मौका गुमाएको छ । लिसेस्टर र आर्सनलले १९ खेलबाट समान ३९ अंक जोडेका छन् । गोल अन्तरमा आर्सनल शीर्ष स्थानमै यथावत् रह्यो । आर्सनलले ब्रुनेमाउथलाई २–० ले हराउँदै शीर्ष स्थानमा उक्लेको थियो ।
आर्सनलले लिसेस्टरको तुलनामा विपक्षी पोस्टमा तीन बढी गोल गरेको छ । सन् २०१२ को लिग विजेता सिटी ३६ अंकका साथ तेस्रो स्थानमा छ । टोटनह्याम ३५ अंकका साथ चौथो स्थानमा छ । लिसेस्टरको घरेलु मैदानमा सिटीले खेल नियन्त्रणमा राखेको थियो । तर, दुवै क्लबका खेलाडीले रक्षात्मक प्रदर्शन गरे ।
उनीहरूले स्पष्ट तीन अंक गुमाउने डरले खासै पोस्ट चार्ज गरेनन् । किङ पावर रंगशालामा सिटीले पहिलो हाफमा बल पोजिसन उत्कृष्ट बनाएको थियो । रहिम स्ट्रलिङले प्राप्त अवसरमा गोल गर्न सकेनन् । स्ट्रलिङले पहिलो हाफमा नजिकको दूरीबाट गोल गर्न सकेनन् । डिबक्समा बल नियन्त्रणमा राखी उनले प्रहार गरेको बल लिसेस्टरका गोलरक्षक कास्पेर स्चुमेकेलले उत्कृष्ट बचाउ गरे ।
पहिलो हाफमै सिटीका सर्जियो अगुएरोले केभिन डे ब्रेनको पासमा गोल गर्न सकेनन् । सर्जियोले सानो डिबक्सभित्रबाट फ्लिक गरेको बल क्रसबारमाथि गयो । अन्तिम १० मिनेटमा लिसेस्टरले सिटीमाथि दबाब राख्यो । क्रिस्टियन फुन्चले दायाँ साइडबाट प्रहार गरेको बल पहिलो बारनजिक हुँदै बाहिरियो । यसैगरी, फर्नान्डिन्होको सटिक प्रहार सिटीको क्रसबार हँुदै बाहिरिएको थियो ।
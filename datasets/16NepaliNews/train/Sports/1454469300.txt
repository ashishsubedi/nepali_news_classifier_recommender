
﻿
नयाँ पत्रिकाकाठमाडौं, २० माघ 
एन्फाले दक्षिण एसियाली खेलकुद (साग) मा सहभागी हुने पुरुष तथा महिला टोलीलाई मंगलबार बिदाइ गरेको छ । पुरुष टिममा यसअघि बंगादेशको बंगबन्धु खेलेका खेलाडी छन् । कप्तानमा विराज महर्जनलाई निरन्तरता दिइएको छ । तर, प्रशिक्षक भने परिवर्तन गरिएको छ । बंगबन्धुमा प्रशिक्षक रहेका बालगोपाल महर्जनको स्थानमा राजुकाजी शाक्यलाई जिम्मेवारी दिइएको छ ।
नेपालको पहिलो खेल भुटानसँग
अफगानिस्तानले सागको फुटबलतर्फको इभेन्टबाट नाम फिर्ता लिएपछि नेपालको समूहमा भुटान र बंगलादेश मात्र छन् । नेपालले पहिलो खेल भुटानसँग ७ फेब्रुअरीमा खेल्नेछ । यस्तै, दोस्रो खेलअन्तर्गत बंगालादेशसँग ११ फेब्रुअरीमा प्रतिस्पर्धा हुनेछ ।
महिलातर्फ पाँच टोली मात्र
सागको महिला फुटबलमा नेपालसहित आयोजक भारत, बंगलादेश, माल्दिभ्स र श्रीलंका गरी पाँच टोलीले मात्र भाग लिएका छन् । पाँच टोलीबीच राउन्ड रोबिनका आधारमा खेल हुनेछ । नेपालले ५ फेब्रुअरीमा बंगलादेशसँग प्रतिस्पर्धा गर्नेछ । भुटान, पाकिस्तान र अफगानिस्तानले साग फुटबल खेल्नेछैनन् ।
महिला टोलीलाई सम्मान
१५ महिनाअघि पाकिस्तानमा भएको महिला साफ च्याम्पियनसिपको उपविजेता टिमलाई अखिल नेपाल फुटबल संघ (एन्फा)ले नगदसहित सम्मान गरेको छ । एन्फाले मंगलबार २० खेलाडी, प्रशिक्षक र व्यवस्थापकलाई जनही ५० हजार रुपैयाँ प्रदान गरेको हो । साफ च्याम्पियनसिपमा नेपाल फाइनलमा भारतसँग ६–० ले पराजित भएको थियो ।
यस्तो छ नेपाली टोली
पुरुष टोली – विकेश कुथू, एलन न्यौपाने, अमृत चौधरी, आदित्य चौधरी, अनन्त तामाङ, विराज महर्जन, दिनेश राजवंशी, मानबहादुर तामाङ, कमल श्रेष्ठ, विक्रम लामा, विशाल राई, हेमन गुरुङ, जगजित श्रेष्ठ, प्रकाश बुढाथोकी, अन्जन विष्ट, विमल घर्तीमगर, नवयुग श्रेष्ठ, रन्जन विष्ट, सुनील बल, सुनील लामा, मुख्य प्रशिक्षक : राजुकाजी शाक्य
महिला टोली– नमिता दली, अन्जली सुब्बा, लीला लाम्गाडे, घिमकुमारी गुरुङ, अमृता जैसी, मनमाया लिम्बू, पुनम मगर, भगवती थापा, अनु लामा, निरु थापा, दीपा अधिकारी, साबित्रा भण्डारी, अनिता बस्नेत, अन्जली वाइवा, कृष्णा खत्री, मुख्य प्रशिक्षक : धु्रव केसी

﻿
देवेन्द्र कार्की/नयाँ पत्रिकाधरान, २३ फागुन
मनाङमस्र्याङ्दी क्लबले १८औँ अन्तर्राष्ट्रिय आमन्त्रण बुढासुब्बा रेडबुल गोल्डकपको उपाधि जितेको छ । शनिबार भएको फाइनलमा नेपाल पुलिस क्लबलाई १–० ले पराजित गर्दै मनाङले उपाधि जितेको हो । मनाङको जितमा ओलावाले अफिजले निर्णायक गोल गरे । जितसँगै मनाङले विराट गोल्डकपमा पुसिलसँग क्वार्टरफाइनलमा व्यहोरेको हारको बदलासमेत लिन सफल भएको छ ।एक महिनामा तीन उपाधि
बुढासुब्बा गोल्डकपको उपाधिसँगै मनाङले सिजन तेस्रो उपाधि जित्न सफल भयो । एक महिनायता मनाङले अघिल्लो महिना आहारारा गोल्डकपको उपाधि जित्दै सिजनको पहिलो उपाधि जितेको थियो । आहा गोल्डकपमा मनाङले त्रिभुवन आर्मी क्लबलाई १–० ले हराउँदै च्याम्पियन बनेको थियो । लगत्तै हेटाँैडामा भएको समुन स्मृति गोल्डकपको उपाधि भिडन्तमा पनि मनाङले आर्मीलाई नै पराजित गरेको थियो । मनाङले पेनाल्टी सुटआउटमा ४–१ ले आर्मीलाई स्तब्ध पारेको थियो ।उपाधिमा ह्याट्रिक
मनाङले बुढासुब्बा गोल्डकपको उपाधि जितेको यो तेस्रोपटक हो । यसअघि मनाङले पछिल्लोपटक २०६७ सालमा उपाधि जितेको थियो । त्यसयता मनाङ धरानमा दुईपटक फाइनलमा पराजित भएको थियो । २०६० सालमा मनाङले पहिलोपटक बुढासुब्बा गोल्डकपको उपाधि जितेको थियो । चारपटक उपाधि जितेको पुलिस योसमेत गरी चौथोपटक उपविजेतामै सीमित बन्यो । पुलिसले दोस्रो, चौथो, पाँचौँ र दशौँ संस्करणको उपाधि जित्दा तेस्रो, छैटौँ र १२औँ संस्करणमा उपविजेता बनेको थियो ।ओलावालेको निर्णायक गोल
मनाङलाई सिजनको तेस्रो उपाधि दिलाउने क्रममा अफ्रिकी मूलका खेलाडी ओलावाले नायक साबित भए । ओलावाले खेल सकिन चार मिनेट बाँकी छँदा निर्णायक गोल गर्दै मनाङलाई च्याम्पियन बनाए । त्यसअघि खेलको सुरुवातदेखि नै मनाङ हाबी भएको थियो । १८आँै मिनेटमा मनाङका कप्तान अनिलको पासमा ओलावालेको प्रहार पुलिसका रक्षापंक्तिका खेलाडीले विफल पारेका थिए । २१ मिनेटमा अनिलको हेड पोस्ट नजिकैबाट बाहिरिएको थियो । २९औँ मिनेटमा ओलावालेको प्रहार सकेन्डबार नजिकबाट बाहिरियो । ५०औँ मिनेटमा हेमन गुरुङको फ्रिकिकले पनि पोस्टको दिशा लिन नसक्दा मनाङ अग्रता लिन चुकेको थियो । फाइलन खेलको म्यान अफ दी म्याच मनाङका ओलावाले घोषित भए ।उत्कृष्टमा मनाङको दबदबा
उपाधिसँगै मनाङले नगद ४ लाख प्राप्त गर्‍यो । उपविजेता पुलिसले २ लाखमै चित्त बुझायो । मनाङका गोलरक्षक किरण चेमजोङ उत्कृष्ट खेलाडी घोषित भए । उत्कृष्ट गोलकिपरसमेत चुनिएका किरणले यामाहा मोटरसाइकल प्राप्त गरे । उत्कृष्ट रक्षक, पुलिसका सुरज बिके, मिडमिल्डरमा मनाङका हेमन्त गुरुङ, फरवार्ड मनाङकै अनिल गुरुङ, र प्रशिक्षक छिरिङ लोप्सान घोषित भए । उनीहरूले जनही नगद ११ हजार रुपैयाँ पाए ।
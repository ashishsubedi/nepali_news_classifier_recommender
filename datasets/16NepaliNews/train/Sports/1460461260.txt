
﻿माहोली । किंग्स इलाभेन पञ्जावलाई पराजित गर्दै गुजरात लायन्सले इन्डियन प्रिमियर लिग (आईपीएल) क्रिकेटमा विजयी सुरुआत गरेको छ । मोहालीमा सोमबार राति भएको खेलमा गुजरातले पञ्जावलाई ५ विकेटले पराजित गर्यो ।
माहोलीस्थित पन्जाब अन्तर्राष्ट्रिय क्रिकेट स्टेडियममा घरेलु टोलि पन्जाबले दिएको १ सय ६२ रनको लक्ष्य गुजरातले १७ ओभर ४ बलमा पाँच विकेटको क्षतिमा पुरा गर्यो । गुजरातको जितमा उत्कृष्ट पारी खेलेका एरोन फिन्चले ७४ रन बनाए । फिन्चले ४७ बलमा १२ चौका प्रहार गरेका थिए । यस्तै दिनेश कार्तिकले अविजित ४१ तथा कप्तान सुरेश रैनाले २० रन बनाए । पन्जाबका सन्दिप शर्मा, मिचेल जोनसन, मार्कस स्टोइनिस र प्रदीप साहुले एक एक विकेट लिए ।
यसअघि टस हारेर पहिले ब्याटिङको निम्तो पाएको पन्जाबले निर्धारित २० ओभरमा ६ विकेट गुमाएर १ सय ६१ रनको योगफल तयार गरेको थियो । पन्जाबको लागि मुरली विजयले ४२ तथा मानन भोहराले ३८ रन जोडे । त्यस्तै मार्कस स्टोइनिसले ३३ रन जोड्दा ऋद्धिमन साहले २० रन बनाए । गुजरातका डवेन ब्राभोले चार तथा रविन्द्र जडेजाले दुई विकेट लिए ।
आईपीएल क्रिकेट अन्तर्गत मंगलबार रोयल च्यालेन्जर्स बैंगलोर र सनराइज हैदराबाद खेल्दै छन् । दुई टोलीबीचको खेल बैंगलोरमा हुने छ । एजेन्सी
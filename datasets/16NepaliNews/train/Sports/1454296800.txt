
﻿मेलबर्न/ शीर्ष वरीयताका नोभाक जोकोभिकले छैटौँपटक अस्ट्रेलियन ओपन जितेका छन् । मेलबर्नमा आइतबार दोस्रो वरीयताका एन्डी मुर्रेलाई ६–१, ७–५ र ७–६ को सीधा सेटमा हराउँदै जोकोभिकले उपाधि हात पारेका हुन् । अस्ट्रेलियन ओपनको फाइनलमा मुर्रे पाँचपटक पराजित भएका छन् ।रोमाञ्चक दोस्रो र तेस्रो सेट
रोड लेभर कोर्टमा पूर्वविजेता मुर्रेले पहिलो सेट सहज गुमाए । उनी दोस्रो सेटमा फर्किए । उनले लगातार पाँचौँ सर्भिस गेम आफ्नो पक्षमा राख्दै जोकोभिकलाई ५–५ को बराबरीमा पुर्‍याए । तर खेलको ११औँ गेममा मुर्रेले आफ्नो सर्भिस गुमाउँदा जोकोभिक ६–५ ले अघि बढे । त्यसपछि जोकोभिकले उत्कृष्ट ब्याकह्यान्ड र सर्भिस गर्दै दोस्रो सेट ७–५ ले जिते । तेस्रो सेटको ११औँ गेममा जोकोभिकको सर्भिस भंग गर्दै मुर्रे ६–६ को स्थितिमा पुगे । सो सेटको छिनोफानो टाइब्रेकरमा भयो । निर्णायक सेटमा मुर्रे कमजोर देखिए । जोकोभिक भने मुर्रेको गल्तीको फाइदा लिँदै उपाधितर्फ लम्के । उनले मुर्रेलाई टाइब्रेकर सेटमा ७–३ ले निराश पारे ।जोकोभिकको झोलामा ११ ग्रान्डस्लाम
एटिपी टेनिस महासंघले वर्षमा चार ग्रान्डस्लाम आयोजना गर्छ । अहिलेसम्म स्विट्जरल्यान्डका रोजर फेडेररले सर्वाधिक १७ पटक ग्रान्डस्लाम उपाधि जितेका छन् । उनी सन् २०१२ यता ग्रान्डस्लामविहीन छन् । मेलबर्नको रोड लेभर पार्कमा छैटौँपटक अस्ट्रेलियन ओपन जितेका जोकोभिकले समग्रमा ११ ग्रान्डस्लाम जितेका छन् । गत वर्ष उनले अस्ट्रेलियन, विम्बल्डन तथा युएस ओपन जितेका थिए । स्पेनिस खेलाडी राफेल नाडाल र अमेरिकाका पिट सम्प्रासले समान १४ ग्रान्डस्लाम जितेका छन् । रोय इमर्सनले १२ पटक ग्रान्डस्लाम जिते । ११ ग्रान्डस्लाम जित्ने खेलाडीमा ब्रोज बर्ग र रोड लेभर छन् ।
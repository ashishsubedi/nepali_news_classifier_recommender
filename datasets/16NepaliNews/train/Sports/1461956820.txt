
﻿
१७ वैशाख, पोखरा । पोखरेली फोटो पत्रकार सुदर्शन रञ्जितको आईसिसीद्वारा पुरस्कृत फोटोले पोष्टकार्डको रुप लिएको छ । नेपाल पर्यटन वोर्ड क्षेत्रीय कार्यालय पोखराले रञ्जितको फोटोलाई पोष्टकार्डको रुप दिएको हो ।
पर्यटन बोर्डले पोखरामा शुक्रबार गरेको नेपाल स्पोर्टस् फिल्म फेष्टिवलको अवसरमा पोष्टकार्डको कार्यक्रमका प्रमुख अतिथि पश्चिमाञ्चल क्षेत्रीय प्रशासक शंकरप्रसाद कोइरालाले अनावरण गरे ।
अनावरण कार्यक्रममा फोटोग्राफर रञ्जित पनि उपस्थित थिए । सो फोटोले सन २००७ मा एसियन अवार्ड प्राप्त गरेको थियो ।
स्पोर्टस फिल्म फेष्टिवलमा खेलकुदलाई विषयवस्तु बनाएका ४ वटा वृत्तचित्र प्रदर्शन गरिएको थियो । खेलकुदका संघसंस्था, खेलप्रेमी तथा खेलकुद पत्रकारको बाक्लो उपस्थितिमा भएको फेष्टिवलमा ‘टिम नेपाल’, ‘आकाश’, ‘सुनकली’ र ‘वियोन्ड दि बाउण्ड्री’ वृत्तचित्र प्रदर्शन गरिएको हो ।
वीरगञ्जमा स्थानीय फुटबल टिमको गतिविधी र संघर्षमा आधारित ‘टिम नेपाल’ खेल पत्रकार गिरिश गिरीले निर्माण हुन् भने बिजय गजमेरले निर्माण गरेको  ‘आकाश’ एउटा फुटवल फ्यानको सपनामा आधारित वृत्तचित्र हो ।
त्यस्तै, मुगुमा स्थानिय महिला फुटवल टीम च्याम्पियनसीप बन्दासम्मको गतिविधीलाई समेटेर बनाइएको ‘सुनकली’ भोजराज भाटले निर्माण गरेका हुन् ।
क्रिकेटर शरद भेषावकर र राहुल विकको राष्ट्रिय टिममा पुनरागमनको विषयमा निर्माण गरिएको ‘वियोन्ड दि बाउण्ड्री’ सूर्य थपलियाले निर्माण गरेको वृत्तचित्र हो । थपलिया पर्यटन वोर्ड क्षेत्रीय कार्यालयका वरिष्ठ अधिकृत हुन् ।
वृत्तचित्र प्रदर्शनपछि वृत्तचित्र निर्माण सम्बन्धी कार्यशाला पनि सञ्चालन गरिएको थियो । सो कार्यक्रममा नेपाली चलचित्रका निर्देशक मनोज पण्डितले सहजीकरण गरेका थिए ।
पर्यटन बोर्ड क्षेत्रीय कार्यालय पोखराका निमित्त प्रमुख तथा बरिष्ठ अधिकृत सूर्य थपलियाले फेष्टिबलले पोखरेली खेलकुदकर्मीलाई स्पोर्टस वृत्तचित्र बारे बुझ्न सघाएको र वर्कसपले पोखरामा पनि स्पोर्टस वृत्तचित्र निर्माणमा सघाउ पुग्ने विश्वास व्यक्त गरे ।
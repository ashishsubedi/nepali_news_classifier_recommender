
﻿काठमाडौं/ नेपाल ओलम्पिक कमिटी (एनओसी)ले आसन्न १२औँ दक्षिण एसियाली खेलकुद प्रतियोगिता (साग)का लागि सेभ दी मिसन (टोली नेता)मा राष्ट्रिय खेलकुद परिषद्का सदस्यसचिव केशवकुमार विष्टलाई पठाउने भएको छ ।
एनओसीको मंगलबार बसेको कार्यकारिणी समितिको बैठकले सदस्यसचिव विष्टलाई सेभ दी मिसन पठाउने निर्णय गरेको हो । ‘अन्तर्राष्ट्रिय बडापत्रको धारा ३७ को उपधारा २ अनुसार १२औँ सागमा राष्ट्रिय खेलकुद परिषद्का सदस्यसचिव विष्टलाई सेभ दी मिसन पठाउने निर्णय भएको छ,’ एनओसीले विज्ञप्तिमा भनेको छ ।
१२औँ साग आगामी फेब्रुअरीमा भारतको गुवाहाटीमा हुँदै छ । एनओसीले त्यसअघि हुने सेभ दी मिसनको सम्मेलनमा विष्टसँगै एनओसीका कर्मचारी सुजनलाल श्रेष्ठलाई समेत सहभागी गराउने भएको छ । यसअघि अन्तर्राष्ट्रिय प्रतियोगिताहरूमा सेभ दी मिसन जानेबारे घरेलु खेलकुदको सर्वाेच्च निकाय खेलकुद परिषद् तथा अन्तर्राष्ट्रिय समन्वयको जिम्मेवारी पाएको एनओसीबीच विवाद हुँदै आइरहेको थियो ।

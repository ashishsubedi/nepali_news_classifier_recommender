
﻿
सिलोङबाट श्रीलोचन राजोपाध्यायको रिपोर्ट तस्बिर : ज्ञानेन्द्र कार्की
१२औँ दक्षिण एसियाली खेलकुद (साग)अन्तर्गत नेपालले एथलेटिक्सतर्फ फितलो प्रदर्शन गरेको छ । २२ जना खेलाडीले भाग लिएको एथलेटिक्समा नेपालले एक कांस्य जित्नुबाहेक सम्झनलायक खेल प्रदर्शन गर्न सकेन । नेपालका लागि हरिकुमार रिमालले पाँच हजार मिटर दौडमा एक मात्र कांस्य पदक दिलाएका थिए । उनले गत मंगलबार पदक जित्न ४ मिनेट ३२ सेकेन्डमा दूरी पार गरेका थिए ।म्याराथनमा पनि निराश
शुक्रबार गुवाहाटीको इन्दिरा गान्धी रंगशालामा एथलेटिक्सको अन्तिम इभेन्ट म्याराथनमा नेपालले पदकको आशा गरेको थियो । तर, म्याराथनमा भाग लिएका नेपालका खेलाडीले निराश तुल्याए । पुरुषतर्फ भूमिराज राई पाँचौँ र खिमबहादुर खत्रीले छैटौँ स्थानमा रहेर दौड पूरा गरे । म्याराथनमा भारतका नितेन्द्र सिंह रावतले स्वर्ण पदक जिते । श्रीलंकाका खेलाडीले रजत जित्दा भारतीय खेलाडीले कांस्य पदक हात पारे ।डेढ महिनाको प्रशिक्षण
साग खेलकुदमा एकपछि अर्को असफलता हात लागिरहँदा खेलाडी र प्रशिक्षकले एउटै भनाइ राखेका छन् । उनीहरू भन्छन्, ‘हामीले राम्रो अभ्यास गर्न पाएनौँ ।’ पदक आशा गरेका भूमिराजले पनि यस्तै प्रतिक्रिया दिएका छन् । ‘हामीले केवल डेढ महिना मात्र अभ्यास गरेका थियौँ,’ उनले भने, ‘यस किसिमको अभ्यासले नेपालबाट पदक आशा गर्नु व्यर्थ हो ।’ तर, उनले आफ्नो प्रदर्शन सुधार गरेको दाबी गरेका छन् । ‘यसपटक मैले आफ्नो प्रदर्शन सुधार गरेँ,’ उनको भनाइ छ ।पुष्पाले ३५ किमीले खेल छाडिन्
महिलातर्फ नेपाल निराश बन्यो । अमेरिकाबाट सीधै गुवाहाटी पुग्दै नेपालीको प्रतिनिधित्व गरेर म्याराथनमा भाग लिएकी स्वरूपा खड्का पाँचौँ भइन् । नेपालका तर्फबाट कुदेकी अर्की खेलाडी पुष्पा भण्डारीले बीचैमा खेल ग्यागेकी थिइन् । ६ जनाले भाग लिएको प्रतिस्पर्धामा पुष्पाले बीचैमा खेल त्याग्दा स्वरूपाले अन्तिममा दूरी पार गरेकी थिइन् । ३५ किमी पुग्दा पुष्पालाई ‘डिहाइड्रेसन’ भएको थियो ।
त्यसपछि उनले खेल त्यागिन् । ‘लगातार कुदेका कारण मैले दौड पूरा गर्न नसकेकी हुँ,’ उनले भनिन् । स्वरूपाले तीन घन्टा १२ मिनेट शून्य एक सेकेन्डमा दूरी पार गरिन् । महिला म्याराथनमा भारतकी कविता रावतले दुई घन्टा ३८ मिनेट ३८ सेकेन्डमा दूरी पार गर्दै स्वर्ण जितिन् । यो इभेन्टमा श्रीलंकाका खेलाडीले रजत र कांस्य जिते ।अन्तिम स्थानमा नेपाली खेलाडी 
यसअघि १ सय १० मिटर हर्डल्समा विशेष महतो अन्तिम स्थानमा आएका थिए । नौ जना खेलाडीको सहभागिता रहेको उक्त स्पर्धामा महतोले १६.२६ मिनेटको समय निकाले । महिलाको हाई जम्पतर्फ शिला चौधरीले १.५५ मिटर उचाइको छलाङ लगाए पनि पदकका लागि पर्याप्त हुन सकेन । ज्याभ्लिन थ्रोतर्फ धीरेन्द्रजंग शाह ५६.५५ मिटर फ्याँक्दै सातौँ स्थानमा आएका थिए ।मनमतीले दौडिन पाइनन् 
यसअघि आयोजक कमिटीको लापरबाहीका कारण नेपाली धाविका मनमती विष्ट बुधबार चार मिटर दौडमा सहभागी हुनबाट वञ्चित भएकी थिइन् । राष्ट्रिय खेलकुद परिषद्ले यो स्पर्धामा मनमती र दिलमाया कार्कीको नाम पठाएको थियो । दुवै खेलाडीले दौडिन पाउनुपर्ने भए पनि आयोजकको लापरबाहीले मनमतीले दौडिन नपाएको एथलेटिक्स प्रशिक्षक सुशीलनरसिंह राणाले जानकारी दिए ।आयोजकको लापरबाही
नेपाल ओलम्पिक कमिटीले पठाएको नामावलीमा मनमतीको पनि नाम छ । तर, कन्फर्मेसन कपीमा उनको नाम नरहेको राणाले जनाए । ‘परिषद् र एनओसीले पठाएको लिस्टमा उनको नाम छ, तर कन्फर्मेसन कपीमा नाम छैन,’ राणाले भने, ‘आयोजकले सकारात्मक जवाफ दिँदा हामी ढुक्क भएका थियौँ, तर दौडको दिन नाम देखिएन ।’नेपाली पदाधिकारीको विरोध
नेपाली पदाधिकारीले भारतीय ट्रयाक एन्ड फिल्डका महासचिवसमक्ष विरोध जनाए । तर, आायोजकले मनमतीको नाम थपेपछि हिट चरण गर्नुपर्ने भन्दै एकैपटक नौजना धाविकाको फाइनल गर्ने निर्णय गरेको प्रशिक्षक राणाले जानकारी दिए । प्रशिक्षक राणाले चार सय मिटरमा दिलमायाको हालको प्रदर्शन मनमतीभन्दा राम्रो रहेको दाबी गरे ।वैकुण्ठको रेकर्ड यथावत्
नेपालका लिजेन्ड धावक वैकुण्ठ मानन्धरले म्याराथनमा राखेको कीर्तिमान १२औँ सागमा पनि कसैले तोड्न सकेनन् । सन् १९८७ मा कोलकातामा सम्पन्न तेस्रो दक्षिण एसियाली खेलकुदमा मानन्धरले २ घन्टा १५ मिनेट ०३ सेकेन्डको रेकर्ड राखेका थिए । सागमा लगातार तीन संस्करणमा उनले म्याराथनमै स्वर्णपदक जितेका थिए ।

﻿
श्रीलोचन राजोपाध्याय/नयाँ पत्रिकागुवाहाटी (भारत), २३ माघ
१२औँ दक्षिण एसियाली खेलकुद प्रतियोगिता (साग) को भव्य उद्घाटन भएको छ । भारतको गुवाहाटीबाट १० किलोमिटर टाढा रहेको इन्दिरा गान्धी अन्तर्राष्ट्रिय रंगशालामा १५ हजार दर्शकलाई मनोरञ्जन दिँदै आयोजक कमिटीले १२औँ संस्करणको सागलाई भव्य बनाएको थियो । २३ वर्षपछि सागको आयोजना गरेको भारतले उद्घाटनमा विश्वस्तरीय संगीत सामग्री र ३६ प्रोजेक्टर प्रयोग गरेको थियो ।भाइचारा र विकासका लागि साग 
प्रधानमन्त्री मोदीले आठ राष्ट्रबीच भाइचारा बढाउने र सार्क क्षेत्रको विकासका लागि साग खेलकुद प्रतियोगिता भइरहेको जनाए । उनले भने, ‘सागमा भाग लिएका सबै राष्ट्र उन्नत हुन चाहन्छन्, हामी पनि सागकै माध्यमबाट विकास होस् भन्ने चाहन्छौँ ।’ उनले प्रत्येक दुई वर्षमा हुने सागले आपसी सम्बन्धमा सुधार हुने बताए ।भुटियाले मसाल जलाए
दार्जिलिङका महान् फुटबलर भाइचुङ भुटियाले सागको मसाल जलाए । नयाँदिल्लीबाट इन्दिरा गान्धी रंगशालासम्म विभिन्न भारतीय एथलेटिक्सले मसाल बोकेका थिए । यसपटक मसाल बाल्न डिजिटल प्रविधिको प्रयोग गरियो ।विभिन्न सांस्कृतिक कार्यक्रम प्रस्तुत
उद्घाटन समारोह दुई घन्टाभन्दा बढी चलेको थियो । समारोहमा गुवाहाटीको विशेषता झल्कने सांस्कृतिक कार्यक्रम प्रस्तुत गरिएको थियो । आसाम र सिलोडका संस्कृति, कला तथा वेशभूषा झल्काउने कार्यक्रम पनि भएको थियो । समारोहमा आठै राष्ट्रका चर्चित नदीको नाम गाग्रीमा राखी परिक्रमा गरिएको थियो ।स्नेहाको सट्टा श्रीतिकाले बोकिन् झन्डा
समारोहमा नेपालको राष्ट्रिय झन्डा सुटिङकी स्नेहाराज्यलक्ष्मी राणाले बोक्ने निर्णय भइसकेको थियो । बिहीबारसम्म पनि राणाकै नाम झन्डा बोक्नेमा थियो । तर, उनी बैंककबाट गुवाहाटीमा निर्धारित समयमा आइनपुग्दा पौडीकी श्रीतिका सिंहले मार्चपासमा झन्डा बोकिन् ।सचिवले चिनेनन् झन्डा बोक्ने खेलाडी
नेपाली टोलीका सेभ दी मिसन केशवकुमार विष्ट प्रतियोगिताको उद्घाटन समारोह हेर्न व्यस्त थिए । तर, उनलाई नेपालको झन्डा कुन खेलाडीले बोकेको भन्ने ज्ञान नै रहेनछ । नेपाली झन्डा बोक्ने खेलाडी नाम परिवर्तन हुँदा पत्रकार अचम्ममा परे । त्यसपछि विष्टसँग प्रश्न राख्दा भने, ‘नेपालको झन्डा खै कसले बोकेको थाहा छैन ।’भलिबल र भारोत्तोलनको कार्ड बनेन
नेपालका भलिबल र भारोत्तोलनका अफिसियलका परिचयपत्र अझै बनेको छैन । कार्ड नबनेकै कारण खेलाडी तथा अफिसियललाई प्रतियोगितास्थलमा जान र आउन मुस्किल परिरहेको छ । भलिबलका केही खेलाडीका कार्ड नबनेको बताइएको छ ।नेपालको संख्या फरक
१२औँ सागमा नेपालको सहभागी संख्या स्पष्ट छैन । नेपाल ओलम्पिक कमिटीले नेपालको सहभागी संख्या ५ सय २२ रहने जनाएको भने पनि राष्ट्रिय खेलकुद परिषद्ले ५ सय ३७ रहेको जनाएको थियो । आयोजकको तथ्यांकअनुसार नेपाली टोली सख्या ४ सय ८५ रहेको छ ।५० रेजिमेन्टले सुरक्षा दिँदै
११ दिनसम्म चल्ने सागमा सम्पूर्ण सुरक्षा व्यवस्था भारतीय सेनाले लिएको छ । सेनाअन्तर्गत रहेको ५० रेजिमेन्टका जवानहरूले गुवाहाटी र सिलोडमा सुरक्षा दिइरहेका छन् । अर्धसैनिक बल पनि परिचालन गरेको आयोजकले जनाएको छ । आयोजकले आयोजनास्थलमा करिब २ हजार सिसिटिभी राखेको छ । यसैगरी, दुई हजार संख्यामा प्रहरी जवान पनि खटाइएको छ । भारतले यसअघि नै सुरक्षामा बढी ध्यान दिने बताएको थियो ।साग नाममा नेताको प्रचार 
दक्षिण एसियाली खेलकुद (साग) आयोजक राष्ट्रले प्रचार गर्दा स्टार खेलाडीको तस्बिर राख्ने चलन छ । तर, शुक्रबार सुरु भएको साग खेलमा अन्तर्राष्ट्रिय मान्यताविपरीत राजनीतिक पार्टीका नेताहरूको फोटो राखी सागको प्रचार गरिएको छ । गुवाहाटीका विभिन्न स्थानमा राखिएको होडिङ बोर्ड र फ्लेक्समा प्रधानमन्त्री नरेन्द्र मोदीको तस्बिर छ । आयोजक प्रमुख सर्वानन्द सोनोवालको फ्लेक्स पनि बढी छ । आसामका मुख्यमन्त्री तरुण गोगोई, भारतीय ओलम्पिक कमिटीका अध्यक्ष आर रामचन्द्रन र राजीव मेहता पनि प्रचारमा छाएका छन् ।बास्केटबललाई झट्का
साग सुरु हुनुअगाडि नै बास्केटबललाई झड्का लागेको छ । अन्तर्राष्ट्रिय बास्केटबल महासंघ (फिबा) ले भारत सरकारले बास्केटबल संघमाथि हस्तक्षेप गरेको जनाउँदै सागमा हुने बास्केटबल इभेन्टसलाई मान्यता नदिने घोषणा गरेको छ । यसकारण अब बास्केटबल केवल प्रदर्शनी खेल मात्र भएको छ । फिबाले बास्केटबल इभेन्ट्सलाई आधिकारिता नदिएपछि अब सागमा २२८ स्वर्णका लागि प्रतिस्पर्धा हुने भएको छ । रजत पनि सोही संख्यामा हुनेछ । खेलाडीले ३ सय ८ कांस्यका लागि खेल्नेछन् । यसपटक १३ सय ७७ पुरुष र ११ सय ५ महिला खेलाडी भिड्नेछन् ।
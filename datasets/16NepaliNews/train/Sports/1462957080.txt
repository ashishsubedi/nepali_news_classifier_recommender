
﻿एजेन्सी
विशाखापट्न । राइजिङ पुणे सुपरजाइन्ट्सलाई पराजित गर्दै सनराइजर्स हैदरावादले इन्डियन प्रिमियर लिग (आइपिएल) क्रिकेटको शिर्ष स्थान कायमै राखेको छ । आइपिएल अन्तर्गत मंगलबार राति भएको खेलमा सनराइजर्स हैदरावादले पुणे सुपरजाइन्ट्सलाई चार रनले पराजित गरेको हो ।
जितसंगै १० खेलबाट १४ अंक जोडेको हैदरावाद शीर्ष स्थानमा छ । हैदरावादले ७ खेलमा जित निकाल्दा ३ खेल मात्र गुमाएको छ । ११ खेलबाट समान १४ अंक जोडेको गुजरात लायन्स लिगको दोस्रो स्थानमा छ । यता, ११ खेलबाट ६ अंक मात्रै जोडेको पुणे लिगको सातौं स्थानमा छ ।
विशाखापट्नमा हैदरावादले दिएको १ सय ३८ रनको लक्ष्य पछ्याएको पुणेले निर्धारित २० ओभरमा ८ विकेट गुमाएर १ सय ३३ रन मात्रै बनाउन सक्यो । पुणेका कप्तान महेन्द्र सिंह धोनीले ३० तथा जर्ज बेलीले ३४ रनको योगदान दिए । हैदरावादका आशिष नेहराले तीन विकेट लिए ।
यसअघि पुणेका एडम जाम्पाले चार ओभरमा १९ रन दिएर एक्लैले हैदराबादका ६ विकेट लिए पनि टिमलाई जित दिलाउन सकेन । जाम्पाले उत्कृष्ट बलिङ प्रदर्शन गरेपनि टस जितेर पहिले ब्याटिङ गरेको हैदरावादले निर्धारित २० ओभरमा ८ विकेटको क्षतिमा १ सय ३७ रनको योगफल तयार गरेको थियो । हैदरावादका शिखर धवनले ३३ तथा केन विलियम्सनले ३२ रन जोडे । त्यस्तै युवराज सिंहले २१ बलमा २३ रन बनाए ।
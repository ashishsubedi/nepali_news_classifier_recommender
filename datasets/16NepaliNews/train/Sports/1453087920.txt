
﻿
एजेन्सी
ह्यामिल्टन, ३ माघ
न्युजिल्यान्डका ओपनर काने विलियम्सन र मार्टिन गुप्टिलले टी–२० क्रिकेटमा कीर्तिमानी ब्याटिङ गरेका छन् । आइतबार ह्यामिल्टनमा पाकिस्तानविरुद्धको दोस्रो टी–२० खेलमा विलियम्सन र गुप्टिलले पहिलो विकेटका लागि १ सय ७१ रनको साझेदारी गरेका छन् । दुवैबीचको साझेदारी टी–२० खेलकै सर्वाधिक ठूलो साझेदारी हो ।
विलियम्सन र गुप्टिलको उत्कृष्ट ब्याटिङका कारण न्युजिल्यान्डले पाकिस्तानलाई १० विकेटले हराएको छ । पहिलो ब्याटिङ गरेको पाकिस्तालने २० ओभरमा ७ विकेटको क्षतिमा १ सय ६८ रनको योगफल खडा गर्‍यो । प्रत्युत्तरमा न्युजिल्यान्डले १७.४ ओभरमा विनाक्षति १ सय ७१ रन जोड्यो । सिरिजमा न्युजिल्यान्डले १–१ को बराबरी गरेको छ ।
गुप्टिलले सर्वाधिक ८७ रन र विलियम्सनले ७२ रनको योगदान दिए । गुप्टिलले ५८ बलमा ९ चौका र ४ छक्का प्रहार गरे । विलियम्सनले ४८ बलमा ११ चौका प्रहार गरे । यसअघि ब्याटिङ गरेको पाकिस्तानका लागि उमर अकमलले सर्वाधिक ५६ रन जोडेका थिए । उनले २७ बलमा समान ४ चौका र छक्का प्रहार गरे ।
पाकिस्तानले पहिलो ३ विकेट ६७ रनमा गुमाएको थियो । सोयब मलिक र अकमलबीच चौथो विकेटका लागि ६७ रनको साझेदारी गर्दै टोलीलाई १३०–४ को स्थितिमा पुर्‍याए । मलिकले ३० बलमा ५ चौका प्रहार गरी ३९ रन जोडे ।
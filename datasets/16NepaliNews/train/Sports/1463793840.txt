
﻿पेरिस/ १७ वर्षपछि स्विस स्टार रोजर फेडेरर फ्रेन्च ओपन ग्रान्डस्लाम टेनिस प्रतियोगितामा सहभागी नहुने भएका छन् । सन् १९९९ को युएस ओपन फेडेररले पहिलोपटक ग्रान्डस्लाम प्रतियोगिताबाट नाम फिर्ता लिएका छन् । यसपटक ढाडको समस्याका कारण फ्रेन्च ओपनबाट नाम फिर्ता लिएको फेडेररले शुक्रबार अन्तर्राष्ट्रिय मिडियालाई जानकारी दिएका छन् । उनले सन् २००९ को सत्रमा फ्रेन्च ओपन जितेका थिए । सर्वाधिक १७ ग्रान्डस्लाम जितेका फेडेररले एक मात्र फ्रेन्च ओपन हात पारेका छन् ।लगातार ६५ ग्रान्डस्लाममा सहभागी
३४ वर्षीय फेडेररले लगातार ६५ ग्रान्डस्लाममा भाग लिएको कीर्तिमान राखेका छन् । सन् २०१३ मा विम्बल्डन जितेयता उनी ग्रान्डस्लामविहीन छन् । लगभग दुई दशकको गर्विलो टेनिस करिअरमा उनले ६ पटक विम्बल्डन जितेका छन् । सन् २००९ मा तत्कालीन साबिक विजेता राफेल नाडाल क्वार्टरफाइनलमा पराजित भएपछि फेडेररले फ्रेन्च ओपनमा कब्जा जमाए । यस सफलतासँगै फेडेररले चारै ग्रान्डस्लाम जित्ने टेनिस खेलाडीका सूचीमा आफूलाई उभ्याए । ब्याकह्यान्ड तथा ग्राउन्ड स्ट्रोक प्रहार गर्न उनी माहिर छन् ।फेब्रुवरीमा शल्यक्रिया
गत सिजन फेडेररले उत्कृष्ट प्रदर्शन गरेका थिए । सन्न्यास लिने उमेरमा पनि युवाकै जोशमा प्रदर्शन गरेका फेडेररले गत वर्ष ५ एटिपी मास्टर्स सिरिज जितेका थिए । सन् २०१५ को सिजन समाप्तिसँगै उनलाई ढाडमा समस्याले सतायो । तत्कालै आफ्नो फिजियो र चिकित्सकसँग सल्लाह गरी उनले ढाडको सामान्य शल्यक्रिया गरे । तर, शल्यक्रियाबाट पनि उनको ढाडको दुखाइ कम भएन । फेडेररले फ्रेन्च ओपनमा तयारी पूरा नभएको र अनफिट भएकाले नै फ्रेन्च ओपन नखेल्नु प्रमुख कारण मानिएको छ ।जोखिम नउठाउने
फेडेररले सामाजिक सञ्जाल फेसबुकमा फ्रेन्च ओपनमा जोखिम नउठाउने बताएका छन् । ‘यद्यपि, म शतप्रतिशत फिट छु र अझै फ्रेन्च ओपनमा खेल्न लालायित छु । तर, यतिवेला म आफ्नो भविष्यमाथि जोखिम उठाउन चाहन्नँ,’ शुक्रबार फेडेररले फेसबुकमा कमेन्ट्स पोस्ट गरेका छन्, ‘कसैले पनि म नखेल्ने विश्वास गर्न सक्दैनन् तर सत्य यही नै हो ।’ उनले वर्षको तेस्रो ग्रान्डस्लाम विम्बल्डनका लागि तयारी गर्ने स्पष्ट पारे ।सन्न्यासको योजना छैन
धेरैजसो टेनिस विज्ञहरूले यस सिजन नै फेडेररको अन्तिम वर्षका रूपमा प्रतिक्रिया दिएका छन् । तर, फेडेररको योजना फरक छ । उनले आफूद्वारा सन्न्यास नलिने जनाएका छन् । ‘पेरिसमा सहभागी हुन नसक्दा समर्थक दु:खी भएका छन्, तर अर्को वर्ष फ्रेन्च ओपनमा मेरो उपस्थिति हुनेछ,’ सन् २०१७ को सिजनमा पनि सक्रिय रहने जनाउँदै फेडेररले भने, ‘त्यसका लागि म तयार छु ।’जोकोभिक र नाडालको भेट
फ्रेन्च ओपनको शुक्रबार निकालिएको ड्रमा शीर्ष वरीयताका नोभाक जोकोभिक र चौथो वरीयताका राफेल नाडालबीच सेमिफाइनलमा प्रतिस्पर्धा हुने सम्भावना छ । यो समीकरण पूर्ण हुन दुवै खेलाडीले क्वार्टरफाइनल पार गर्नुपर्छ ।
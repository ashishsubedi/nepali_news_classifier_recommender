
﻿रामनारायण विश्वास/नयाँ पत्रिकासप्तरी, २८ वैशाख
राष्ट्रिय खेलकुद परिषद् (राखेप)का सदस्यसचिव केशवकुमार विष्टले नेपाल क्रिकेट संघ (क्यान) माथि लागेको निलम्बन फुकुवा गर्न पहल भइरहेको बताएका छन् । निलम्बन हटाउन आफूहरू अन्तर्राष्ट्रिय क्रिकेट काउन्सिल (आइसिसी)सँग सम्पर्कमा रहेको विष्टले जानकारी दिएका छन् ।
‘आइसिसीले चाँडै फुकुवा गर्ने विश्वास लिएका छौँ,’ उनले भने, ‘यसका लागि मैले अप्रत्यक्ष रूपमा छलफल तथा संवाद अगाडि बढाइरहेको छु ।’ दुई पक्षको विवाद र सरकारी हस्तक्षेप भएको भन्दै आइसिसीले दुई साताअघि नेपाल क्रिकेट संघ (क्यान)लाई निलम्बन गरेको थियो ।
क्रिकेटको हितका लागि सहमति
विष्टले मुद्दा फिर्ता लिएर छलफलमा निर्वाचित क्यानलाई आउन आग्रह गरे । ‘व्यक्तिगत स्वार्थ त्यागी नेपाली क्रिकेटको हितका लागि उहाँहरू सहमतिमा आउनुहुन्छ भन्ने विश्वास छ,’ सदस्यसचिव विष्टले भने । उनले क्रिकेटको विकासका लागि शून्यबाट छलफल अघि बढाउने दोहोर्‍याए । ‘विवाद टुंग्याउनका लागि मैले बनाएको क्यानलाई पनि यथास्थितिमा राख्न वा आवश्यक परे विघटन गर्न तयार छौँ,’ सदस्यसचिव विष्टले भने ।
आइसिसीलाई पत्राचार गर्ने प्रस्ताव
उनले सर्वाेच्चमा परेको मुद्दा फिर्ता लिएको अवस्थामा नर्मलाइजेसन समितिमार्फत सबैलाई समेट्ने बताए । उनले भने, ‘मुद्दा फिर्ता लिएको एक महिनाभित्र हामी एउटै क्यान बनाएर हामीभित्र कुनै विवाद नरहेको उल्लेख गरेर आइसिसीलाई पत्राचार गर्छौं ।’ पत्राचारपछि आइसिसीले निलम्बन फुकुवा गर्ने सदस्यसचिव विष्टको विश्वास छ ।
देशभर खेलकुद र योग
यता, राष्ट्रिय खेलकुद परिषद्ले सप्तरीबाट सुरु गरेको ‘खेलकुद, योग र ध्यान’ शिविर अब देशैभरि आयोजना गर्ने भएको छ । राजविराजस्थित खेलकुद कार्यालयको कभर्ड हलमा सोमबार सम्पन्न चारदिने शिविर समापनपछि सदस्यसचिव बिष्टले यस्तो जानकारी दिएका हुन् ।मुद्दा फिर्ता लिए फुकुवा
जिल्ला खेलकुद विकास समिति सप्तरीको संयोजनमा परिषद्ले राजविराजमा आयोजना गरेको ज्येष्ठ नागरिकहरूका लागि खेलकुद, योग तथा ध्यान शिविर समापन समारोहमा सहभागी हुन आएका सदस्यसचिव विष्टले निर्वाचित क्यानले सर्वाेच्च अदालतमा हालेको मुद्दाका कारण बढी समस्या उत्पन्न भएको आरोप लगाए । अदालतमा मुद्दा परेकाले बढी समस्या भएको सदस्य–सचिव विष्टको भनाइ छ । ‘मुद्दाले गर्दा अहिले हामी कुनै प्रक्रिया बढाउन सक्दैनौँ, बढायो भने अदालतको मानहानि हुन्छ’, उनले थपे, ‘मुद्दा फिर्ता लिएको खण्डमा आइसिसीको निलम्बन पनि फुकुवा हुनेछ ।’
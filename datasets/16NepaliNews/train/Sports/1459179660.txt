
﻿काठमाडौं । सशस्त्र प्रहरीको एपीएफ क्लबको आयोजनमा सोमबार सुरु सशस्त्र प्रहरी महानिरीक्षक तेस्रो राष्ट्रिय खुल्ला महिला भलिबल प्रतियोगिता सुरु भएको छ । प्रतियोगितामा आयोजक एपीएफ र अर्को विभागीय टोली नेपाल पुलिस क्लबले विजय सुरुआत गरेका छन् ।
हल्चोकस्थित एपीएफ क्लबको कोर्टमा भएको उद्घाटन खेलमा एपीएफ क्लबले पश्चिमाञ्चल क्षेत्रीय भलिबल संघ लाई ३ – ० को सोझो सेटमा पराजित गर्दै विजय सुरवात गर्यो । एपीएफले पश्चिमाञ्चलमाथी २५–१०, २५–१९ र २६–२४ को सोझो सेटमा पराजित गरेको हो ।
यसैगरी अर्को खेलमा नेपाल पुलिस क्लबले ढोरपाटन स्पोर्टस टे«निङ्ग सेन्टरलाई २५–११, २५–१४ र २५–०९ ले पराजित गर्दै विजय सुरुवात गर्यो ।
प्रतियोगिताका खेलहरु राउण्ड रोविनको आधारमा खेलाइनेछ । प्रतियोगितामा प्रथम हुनेलाई नगद २ लाख ५० हजार रुपैयाँ तथा द्वितिय हुनेलाई नगद १ लाख २५ हजार रुपैयाँ र तृतीय हुनेलाई नगद ५० हजार रुपैयाँ नगद पुरस्कार प्राप्त गर्ने छन् । यसैगरी प्रतियोगिताका सर्वोत्कृष्ट खेलाडीलाई पुरस्कार स्वरुप एक थान स्कुटर प्रदान गरिनुका साथै उत्कृष्ट स्पाइकर, सर्भर, डिफेन्स, ब्लकर, सेटर र उत्कृष्ट प्रशिक्षकलाई समेत जनही ५/५ हजार रपैयाँ पुरस्कार प्राप्त गर्ने छन् ।
प्रतियोगितामा नेपाल एपीएफ क्लबसहित नेपाल पुलिस क्लब, ढोरपाटन स्पोर्टस टे«निङ्ग सेन्टर, पश्चिमाञ्चल क्षेत्रीय भलिबल संघ र जावलाखेल भलिबल प्रशिक्षण केन्द्रको टिम गरी कूल पाँच वटा टिमको सहभागिता रहेको छ । प्रतियोगिताको उद्घाटन सशस्त्र प्रहरी अतिरिक्त महानिरीक्षक सिंहबहादुर श्रेष्ठले गरेका थिए ।
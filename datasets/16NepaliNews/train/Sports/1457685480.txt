
﻿काठमाडौं/ राष्ट्रिय खेलकुद परिषद्का सदस्यसचिव केशवकुमार विष्टले अन्तर्राष्ट्रिय आइस हक्की फेडेरेसनका अध्यक्ष रेने फासेलसँग स्विट्जरल्यान्डमा भेटवार्ता गरेका छन् । सदस्यसचिव विष्टले भेटमा साहसिक खेलका रूपमा रहेको आइस हक्कीको विकासका लागि आवश्यक पर्ने भौतिक पूर्वाधार निर्माणका लागि परिषद्ले जग्गा उपलब्ध गराउन लागेको फासेललाई जानकारी दिएका छन् ।
फेडेरेसनका अध्यक्ष फासेलले तत्काल संघकै महासचिवसँग सल्लाह गरी नेपालमा आइस हक्कीको रिङ निर्माण गर्न अध्ययन टोली पठाउने आश्वासन दिएका छन् । नेपाल आइस हक्की संघका अध्यक्ष लोकबहादुर शाहीले रिङ निर्माणका विषयमा अध्ययन गर्नका लागि टेक्निकल कमिटी तयार गरी पठाउने निर्णय भएको नयाँ पत्रिकालाई जानकारी दिए । उनले भने, ‘फेडेरेसन निकै उत्साहित छ, हामीले जतिसक्दो छिटो काम गर्न सक्छौँ उनीहरूले त्यति नै धेरै विकासका कार्यक्रममार्फत नेपाललाई सहयोग गर्ने बताएका छन् ।’

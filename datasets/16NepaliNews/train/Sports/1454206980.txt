
﻿सीताराम कोइराला/नयाँ पत्रिकाकाठमाडौं, १७ माघ
आइसिसी यू–१९ विश्वकप खेल्न बंगलादेश उड्नुअघि भएको बिदाइ कार्यक्रममा नेपाली टोलीका बलिङ प्रशिक्षक विनोद दासले भनेका थिए, ‘डेब्यु प्रतियोगितामा सबै खेलाडीलाई राम्रो प्रदर्शन गर्ने चाहना हुन्छ, यसपालिको प्रतियोगितामा स्पिनर सन्दीप लामिछानेले ‘ड्रिम डेब्यु’ गर्छन् भन्ने मेरो विश्वास छ ।’ प्रशिक्षणका दौरान विनोदले दायाँहाते लेग स्पिनर सन्दीपमा अद्भूत क्षमता देखेका थिए ।
त्यसैले उनीमाथि विनोदको त्यति धेरै विश्वास थियो । नभन्दै विनोदको विश्वास सन्दीपले शनिबार पूरा गरिदिए । आयरल्यान्डविरुद्ध सानदार प्रदर्शन गर्दै ह्याट्रिक गरेपछि सन्दीपले नेपाली टिममा ड्रिम डेब्यु गरे । उनकै प्रदर्शन नेपाललाई प्रतियोगिताको अन्तिम आठको यात्राका लागि काफी भयो ।पुबुदुले देखेको प्रतिभा
नवलपरासी घर भएका सन्दीप एक वर्षअघि चितवनको क्यापाचौरमा रहेको चितवन क्रिकेट एकेडेमीमा प्रशिक्षणका लागि धाउँथे । त्यसक्रममा उनले चितवन जिल्लाबाट क्रिकेट खेले ।
राजु खड्काले सञ्चालन गरेको एकेडेमीले गत वर्ष नेपालका तत्कालीन प्रशिक्षक पुबुदु दासानायकेलाई भ्रमणको निम्तो दिएका थिए । त्यसक्रममा एकेडेमीमा पुबुदुले सन्दीपको कला देखे । त्यसपछि सन्दीपलाई पुबुदुले चितवनको क्याम्पाचौरबाट काठमाडौंमा प्रशिक्षण गर्न बोलाए ।नेपाली टोलीलाई बधाई : सन्दीप
यू–१९ विश्वकप छनोटका लागि भएको सुपर लिगमा सर्वाधिक १२ विकेट लिएपछि सन्दीप सबैको नजरमा परे । उनी गत महिना यू–१९ टिमको अन्तिम टोलीमा छनोट भएका थिए । नेपाली टोलीमा छनोट भएर बंगलादेश जाने पक्का भएपछि सन्दीपले त्यसै दिन ट्विटरमा ‘खुसीको दिन’ भन्दै ट्विट लेखेका थिए । शनिबार उत्कृष्ट प्रदर्शन गरेसँगै सन्दीपले फेरि ट्विट लेखे । उनले भनेका छन्, ‘क्वार्टरफाइनल प्रवेश गरेकोमा टोलीका सबैलाई बधाई † जय नेपाल ।’यू–१९ प्रतियोगितामा ह्याट्रिक गर्ने दोस्रो नेपाली
शनिबार फतुल्लाहमा सन्दीपले गरेको ह्याट्रिक नेपालका खेलाडीले यू–१९ प्रतियोगितामा गरेको दोस्रो ह्याट्रिक हो । यसअघि अभिनाश कर्णले सन् २०१३ को मेमा ह्याट्रिक गरेका थिए । एसिसी यू–१९ इलाइट कपमा तीव्र गतिका बलर अभिनाशले ह्याट्रिकसहित ८ विकेट लिएका थिए । प्रतियोगिताभर अभिनाशले २४ विकेट हात पारेका थिए ।यू–१९ विश्वकपमा चौथो ह्याट्रिक
सन्दीप यू–१९ विश्वकपमा ह्याट्रिक गर्ने चौथो खेलाडी हुन् । यसअघि भारतका कुलदीप यादवले सन् २०१४ को विश्वकपमा स्कटल्यान्डविरुद्ध ह्याट्रिक गरेका थिए । यस्तै, २०१२ मा अस्ट्रेलियाका ह्यारी कोनवेले नेपालविरुद्ध ह्याट्रिक गरेका थिए । अस्ट्रेलियामै भएको उक्त खेलमा नेपाललाई अस्ट्रेलियाले २ सय १२ रनले पराजित गरेको थियो । सन् २०१० को विश्वकपको प्लेट च्याम्पियनसिपको फाइनलमा बंगलादेशका कमरान इस्लाम रब्बीले आयरल्यान्डविरुद्ध ह्याट्रिक गरेका थिए ।
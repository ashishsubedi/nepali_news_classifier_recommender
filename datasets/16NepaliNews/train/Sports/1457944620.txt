
﻿
एजेन्सीकोलकाता, १ चैत
आइसिसी टी–२० विश्वकप क्रिकेट प्रतियोगितामा सहभागी हुन पाकिस्तानी क्रिकेटर आइतबार कोलकाता पुगेका छन् । कोलकाताको अन्तर्राष्ट्रिय विमानस्थलमा पाकिस्तानी टोलीको भव्य स्वागत भएको टाइम्स अफ इन्डियाले जनाएको छ । भारत र पाकिस्तानबीचको खेल कोलकाताकै इडेन गार्डेन रंगशालामा हुनेछ । सुरक्षा र सम्बन्धका कारण पाकिस्तानी टोली विश्वकपमा सहभागी हुने वा नहुने प्रश्न उठिरहेको थियो । गत शुक्रबार पाकिस्तानका आन्तरिक मन्त्री यासिरले आफ्नो टोलीलाई भारत भ्रमण गर्न अनुमति दिएका थिए । सरकारको निर्णयअनुसार नै पाकिस्तानी टोली भारत आएको हो ।भारतीय समर्थकबाट खुसी
पाकिस्तानी टी–२० टोलीका कप्तान सहिद अफ्रिदीले भारतीय भूमिमा प्रतिस्पर्धा गर्न पाउँदा सधँै खुसी लाग्ने बताएका छन् । भारतीय भूमिमा खेल्न कुनै डर नभएको उनले बताए । ‘हामीलाई छिमेकी भूमिमा खेल्न निकै मन लाग्छ, यहाँ खेलिरहँदा सुरक्षाको कुनै डर हुँदैन,’ विमानस्थलमा कुराकानी गर्दै उनले भने, ‘मैले करिअरमा प्राप्त गरेका कतिपय उपलब्धि भारतमै हात पारेको छु ।’ पाकिस्तानको तुलनामा भारतीय समर्थकले आफूलाई बढी माया गरेको तिखो टिप्पणी पनि अफ्रिदीले दिएका छन् । ‘वास्तवमा मैले भारतीय समर्थकबाट धेरै माया पाएको छु, जुन पाकिस्तानमै यति माया पाउन सकिनँ ।’मलिकको फरक मत
भारतीय मिडियाले पाकिस्तानी टोलीका सदस्य विमानस्थलबाट बाहिरिरहँदा पछ्याइरहेको थियो । उनीहरू अलराउन्डर सोयब मलिकमाथि केन्द्रित देखिए । सोयबले विमानस्थलमा स्थानीय पत्रकारसँग कुराकानी गर्दै भारत आफ्नो दोस्रो घर भएको बताए । ‘भारत मेरो दोस्रो घर हो,’ सोयबले भने ।
केही वर्षअघि सोयबले भारतीय टेनिस स्टार सानिया मिर्जासँग विवाह गरेका थिए । ‘भारत सरकारलाई धन्यवाद दिन चाहन्छु, हाम्रा लागि सरकारले कडा सुरक्षा व्यवस्था प्रदान गरेको छ,’ उनले भने, ‘तपाईंहरूलाई थाहा छ, मेरी श्रीमती भारतीय नै हुन्, यसकारण भारत आउँदा मलाई आफ्नो दोस्रो घरमा आएजस्तो महसुस हुन्छ ।’विवादरहित क्रिकेट
पाकिस्तानी क्रिकेटरले दुई मुलुकबीचको क्रिकेट सम्बन्धलाई विवाद बनाउन नहुने धारणा राखेका छन् । उनीहरूले क्रिकेट स्वच्छ रूपमा रहनुपर्ने आफ्नो धारणा प्रस्तुत गरेका छन् । ‘दुईपक्षीय सरकारले जस्तो निर्णय गरे पनि हाम्रो चाहना क्रिकेट सम्बन्ध हेर्ने नजर फरक हुनुपर्छ,’ कप्तान अफ्रिदीले भने, ‘हामी सबै क्रिकेट विकास चाहन्छौँ ।’ सोयबले पनि कप्तान अफ्रिदीकै मत स्विकारे । उनले भने, ‘क्रिकेटमा राजनीति गर्न मिल्दैन, यसले खेल र सम्बन्ध नै बिर्गाछ ।’
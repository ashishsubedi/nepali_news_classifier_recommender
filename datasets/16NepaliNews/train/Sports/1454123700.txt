
﻿एजेन्सीम्यानचेस्टर, १६ माघ 
म्यानचेस्टर युनाइटेडका प्रशिक्षक लुइस भान गालले राजीनामा नदिने बताएका छन् । गत शनिबार साउथह्याम्टनसँग पराजित भएपछि उनले राजीनामा दिने हल्ला चलेको थियो । उनले आफूले म्यानचेस्टर युनाइटेड छोड्नेबारे कहिल्यै नसोचेको बताए । यसअघि म्यानचेस्टर युनाइटेडका उपाध्यक्ष एड उडवार्डले गालले राजीनामा दिन लागेको बताएको समाचार आएका थिए ।
मिडियाले तीनपटक बर्खास्त गरिसके
यद्यपि, गालले एफए कपको चौथो चरणमा डर्बीसँग पराजित भएको खण्डमा आफू बर्खास्त हुन सक्ने आशंका व्यक्त गरे । उनले पत्रकारहरूले आफूलाई तीनपटक बर्खास्त गरिसकेको बताए । अब अन्य खेलमा पराजित भएमा पनि मिडियाले बर्खास्तका समाचार लेख्ने भन्दै भान गालले व्यंग्य गरे । ६४ वर्षीय गालले पत्रकाहरूलाई भने, ‘मिडियाले मलाई तीनपटक बर्खास्त गरिसकेको छ, तर म अझै वल्र्डट्राफोडमै छु ।’ उनले साउथह्याम्टनसँग पराजित भएपछि मिडियाले चलाएको हल्लालाई ‘डरलाग्दो र भयानक’को संज्ञा दिए ।युनाइटेडको खराब लय
जारी सिजनको लिगमा म्यानचेस्टर शीर्ष स्थानको लिसेस्चर सिटीभन्दा १० अंकले पछि छ । च्याम्पियन्स लिगको छनोट हुने स्थानमा पनि क्लब छैन । चौथो स्थानको टोटनह्यामको भन्दा म्याचेस्टरको ५ अंक कम छ । लिगमा म्यानचेस्टरले २३ खेल खेल्दा ३७ अंक जोडेर पाँचौँ स्थानमा छ । म्यानचेस्टर ६ खेलमा पराजित भएको छ भने ७ खेल बराबरीमा रोकिएको छ ।
मेरो अनादर भयो
म्यानचेस्टर युनाइटेडसँगको भविष्यलाई लिएर आशंका गरिनु आफ्नो अनादर भएको भान गालले बताए । उनले भने, ‘म्यानचेस्टरको भविष्यलाई लिएर मलाई प्रश्न सोध्ने तरिका अनादर किसिमको छ । तपाईंहरू बरखास्तका बारेमा लेख्नुहुन्छ, अनि जनताले विश्वास गर्छन् ।’ उनले क्लब व्यवस्थापनले आफूलाई सहयोग गरिरहेको बताए । साथै, अनावश्यक हल्लाले उपाध्यक्ष उडवार्डमाथि दबाब परेको पनि उनको भनाइ थियो । अजाक्स, बार्सिलोना र बायर्न म्युनिखका पूर्वप्रशिक्षक भान गालले तीनवर्षे सम्झौता पूरा गर्न चाहेको आसय व्यक्त गरे ।
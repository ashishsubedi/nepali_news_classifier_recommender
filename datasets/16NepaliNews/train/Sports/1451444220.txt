
﻿काठमाडौं/ साइपाल एकेडेमी एले प्रथम आइडियल कप अन्तरकलेज सिक्स ए साइड छात्र फुटबल प्रतियोगिताको उपाधि मंगलबार जितेको छ । आइडियल इंग्लिस उमाविको आयोजनामा चाबहिलको गणेशथानमा सम्पन्न फाइनलमा साइपालले आफ्नै बी टिमलाई १–० को झीनो गोलअन्तरले पराजित गर्‍यो । उपाधि भिडन्तमा उजन लामाले निर्णायक गोल गरेका थिए । उपाधिसँगै साइपाल एले १० हजार र साइपाल बीले पाँच हजार रुपैयाँ पाए ।
साइपाल एका सुशन श्रेष्ठ उत्कृष्ट खेलाडी घोषित भए । साइपाल एकै कृष्ण लामा गोलरक्षक तथा अजय तामाङ डिफेन्समा उत्कृष्ट ठहरिए । नासा इन्टरनेसनल कलेजका विसन मगर उत्कृष्ट मिडफिल्डर चुनिए ।
विजेतालाई पूर्वखेलकुदमन्त्री पुरुषोत्तम पौडेल, राष्ट्रिय खेलकुद परिषद्का सदस्य उपेन्द्र पौडेल, आइडियलका निर्देशक पूर्ण लामा र आइडियलका कोअर्डिनेटर श्यामबाबु पोखरेलले पुरस्कृत गरेका थिए । पाँच दिनसम्म चलेको प्रतियोगितामा विभिन्न १६ टिमले नकआउट आधारमा प्रतिस्पर्धा गरेका थिए ।


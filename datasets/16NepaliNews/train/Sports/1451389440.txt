
﻿
१४ पुस, काठमाडौं । मेलबर्न टेष्टमा १७७ रनको जित हात पार्दै अष्ट्रेलियाले वेष्ट इण्डिजविरुद्धको सिरिज २-० आफ्नो पक्षमा पारेको छ ।
अष्ट्रेलियाले दिएको ४६० रनको लक्ष्य पछ्याएको वेष्टइण्डिज दोस्रो पारीमा २८२ रनमा अलआउट भयो । उसका जेसन होल्डरले ६८ र दिनेश रामदीनले ५९ रन बनाए पनि टोलीका हार टार्न सकेनन् । होल्डर र रामदीनले छैटौं विकेटका लागि १०० रनको साझेदारी गरे ।
अष्ट्रेलियाका मिचेल मार्सले ४ तथा नाथन लायनले ३ र जेम्स पिटरसनले २ विकेट लिए ।
यसअघि तेस्रो दिनको खेल सकिँदा ३ विकेट क्षतिमा १७९ रन बनाएको अष्ट्रेलियाले मंगलबार थप एक बल पनि नखेली पारी समाप्तीको घोषणा गर्‍यो र वेष्ट इण्डिजलाई ४६० रनको लक्ष्य दिएको थियो ।
अष्ट्रेलियाले ३ विकेटको क्षतिमा ५५१ रन बनाएर पहिलो पारी समाप्तीको घोषणा गरेको थियो भने वेष्टइण्डिज २७१ रनमा अलआउट भएको थियो ।
पहिलो टेष्ट अष्ट्रेलियाले एक इनिङ र २१२ रनले जितेको थियो भने तेस्रो तथा अन्तिम टेष्ट जनवरी ३ बाट सुरु हुनेछ ।
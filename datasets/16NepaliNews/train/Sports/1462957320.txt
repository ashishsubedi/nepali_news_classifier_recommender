
﻿एजेन्सी
लण्डन । एक सय १२ बर्षबाट प्रयोग गर्दै आएको घरेलु मैदान अपटन पार्कको विदाई खेलमा मंगलबार राती वेष्ट ह्याम युनाइटेडले म्यानचेस्टर युनाइटेडलाई पराजित गरेको छ । इंग्लिस प्रिमियर लिग अन्तर्गत घरेलु मैदानका रुपमा अपटन पार्कको अन्तिम खेलमा वेष्ट ह्यामले म्यानचेस्टर युनाइटेडलाई ३–२ ले पराजित गरेको हो ।
इंग्लिस प्रिमियर लिगमा एक खेल बाकी रहदा वेष्ट ह्यामले अपटन पार्कमा अन्तिम होम म्याच खेलेको हो ्र जसमा जित निकाल्दै वेष्ट ह्यामले अपटन पार्कको एक सय १२ वर्षको यात्रालाई सुखद विदाई गर्यो । सन् १९०४ देखि वेष्ट ह्यामले अपटन पार्कलाई घरेलु मैदानको रुपमा खेल्दै आएको थियो । वेष्ट ह्यामले अर्को सिजनबाट ओलम्पिक स्टेडियममा घरेलु मैदानका रुपमा खेल्ने छ ।
जितसंगै अपटन पार्कलाई वेष्ट ह्यामले सुखद बिदाई गर्दा पराजित म्यानचेस्टर युनाइटेडको भने अर्को सिजन च्याम्पियन्स लिगमा छनौट हुने सम्भावना कमजोर भएको छ । युनाइटेडलाई चौथो स्थानमा रहेर लिग अन्त्य गर्नका लागि वेष्ट ह्यामलाई हराएर बोर्नमाउथसँगको लिगको अन्तिम खेल पनि जित्नु पर्ने थियो । तर, हारसंगै युनाइटेडको लिगको चौथो स्थानमा रहने सम्भावना कायमै भएपनि अन्य खेलमा भर पर्नु पर्ने भएको छ । अब युनाइटेडलाई शिर्ष चारमा रहन चौथो स्थानमा रहेको म्यानचेस्टर सिटी अन्तिम खेलमा हार्नु पर्ने छ भने युम्यान्चेस्टर नाइटेडले अन्तिम खेल जित्नुपर्ने हुन्छ । चौथो स्थानको सिटीको ६५ अंक छ भने म्यान्चेस्टर युनाइटेडको ६३ अंक छ ।
म्यान्चेस्टर युनाइटेडलाई महत्वपूर्ण रहेको खेलमा डाएफ्रा साकोले १० औं मिनेटमा गोल गर्दै वेष्ट ह्यामलाई सुरुवाती अग्रता दिलाएका थिए । तर, पहिलो हाफमा १–० ले पछि परेको म्यानचेस्टर युनाइटेड दोस्रो हाफको खेलमा फर्किएको थियो ्र म्यान्चेस्टर युनाइटेडका एन्थोनी मार्सलले ५१ र ७२ औं मिनेटमा गोल गर्दै खेलमा २–१ को अग्रता दिलाए । तर, त्यो अग्रता म्यान्चेस्टर युनाइटेडले जोगाउन सकेन । 
खेलको ७६ औं मिनेटमा वेष्ट ह्यामका मिकेल एन्टोनियो गोल गर्दै खेल २ – २ को बराबरीमा ल्याए भने ८० औं मिनेटमा विनस्टन रिडले गोल गर्दै अपटन पार्कमा ३–२ को जित दिलाए । जितपछि छैटौं स्थानमा उक्लिएको वेष्ट ह्याम पाँचौं स्थानको म्यानचेस्टर युनाइटेड भन्दा एक अंकले मात्रै पछि छ । लिगमा वेष्ट ह्यामले ६२ अंक जोडेको छ ।
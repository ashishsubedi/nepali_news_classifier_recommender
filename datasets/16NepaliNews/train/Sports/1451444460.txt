
﻿
नयाँ पत्रिका काठमाडौं, १५ पुस
भारतमा हुने १२औँ दक्षिण एसियाली खेलकुद (साग)का लागि पुरुषतर्फका कुस्ती खेलाडी मंगलबार छनोट भएका छन् । १२औँ दक्षिण एसियाली खेलकुद तयारी कार्यकारी समितिद्वारा आयोजित राष्ट्रव्यापी खुला कुस्ती छनोट प्रतियोगिताको दोस्रो दिन मंगलबार आ–आफ्नो स्पर्धामा शीर्ष स्थान हात पार्ने सात पुरुष खेलाडी छनोट भएका हुन् । १२५ केजीमा नेपाली सेनाका सत्येन्द्रप्रसाद यादव प्रतिद्वन्द्वी नपाएपछि स्वत: छनोट भए ।
पुरुषको ५७ केजीमा पर्साका जयमंगल यादव पहिलो भए । उनले सेनाका लोचन महतोलाई पराजित गरे । ६१ केजीमा बाराका रामबाबु यादवले बाराकै प्रमालाल यादवलाई हराउँदै पहिलो भए । ६५ केजीमा पर्साका सरोज यादव पहिलो भएका छन् । उनले फाइनलमा सिरहाका ज्ञानकुमार यादवलाई पाखा लगाए । ७० केजीमा आर्मीका वैजनाथ यादव छानिए । फाइनलमा वैजनाथले गोर्खाका नारायण थापामगरमाथि सहज जित निकाले ।
७४ केजीमा सेनाका भेखराज पण्डित पहिलो भए । फाइनलमा उनले बाराका सन्देश पण्डितलाई निराश पारे । बाँकेका रमेश गोतामेलाई निर्णायक भिडन्तमा पन्छाउँदै १०औँ सागका रजतधारी बुनीलाल राउत अहिर ८६ केजीमा छनोट भए । ९७ केजीमा पर्साका सुमिर साह पहिलो भए । फाइनलमा उनले सिरहाका जितेन्द्रप्रसाद यादवलाई हराए ।
यसैगरी, ब्याडमिन्टन खेलाडीको अन्तिम टुंगो लागेको छ । पुरुषमा नेपाली सेनाका दीपेश धामी, एपिएफ क्लबका विकास श्रेष्ठ, सेनाका रत्नजित तामाङ, सेनाका नवीन श्रेष्ठ, नेपाल प्रहरी क्लबका विष्णु कटवाल तथा एपिएफका सुदीप सेढाईं र साजनकृष्ण ताम्राकार क्रमश: शीर्ष सात स्थानमा रहँदै छनोट भएको नेपाल ब्याडमिन्टन संघले जनाएको छ ।
महिलामा शीर्ष सात स्थान हात पारेका क्रमश: सरादेवी तामाङ, नङ्शल तामाङ, अमिता गिरी, शिक्षा श्रेष्ठ, जेशिका गुरुङ, मेघा चन्द र अन्जु राई छानिए । शिक्षा एपिएफकी हुन् । अन्तिम छनोटमा १० पुरुष र आठ महिला खेलाडीले राउन्ड लिगका आधारमा प्रतिस्पर्धा गरेका थिए । सागमा ब्याडमिन्टन नवौँ संस्करणदेखि समावेश भएको थियो । नियमित रूपमा सहभागिता जनाउँदै आएको ब्याडमिन्टनले सात कांस्य जितेको छ । एकल स्पर्धामा सुमिना श्रेष्ठले १०औँ सागमा कांस्य जितेकी थिइन् ।
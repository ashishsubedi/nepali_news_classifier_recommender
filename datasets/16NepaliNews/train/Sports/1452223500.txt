
﻿
एजेन्सीसिड्नी, २४ पुस
भारतीय टी–२० र एकदिवसीय टोलीका कप्तान महेन्द्रसिंह धोनीले तत्काल सन्न्यास नलिने बताएका छन् । एक महिना लामो अस्ट्रेलिया भ्रमणका लागि सिड्नी पुगेका कप्तान धोनीले टी–२० र एकदिवसीय खेलमा अझै भविष्य बाँकी रहेको बताए । भारतले अस्ट्रेलियामा पाँच एकदिवसीय र तीन टी–२० खेल खेल्नेछ ।
अस्ट्रेलिया भ्रमणपछि भारतले घरमै आयोजना हुने टी–२० विश्वकपमा सहभागिता जनाउनेछ । सिड्नीमा रहेका भारतीय एजेन्सीसँग धोनीले भने, ‘म यस्तो व्यक्ति हुँ, जो वर्तमान मात्र सोच्ने गर्छु, भविष्यका बारेमा गर्दिनँ ।’ सन्न्यास लिने समय आउँदा जानकारी सबैलाई दिने उनले बताए । बंगलादेश र दक्षिण अफ्रिकाविरुद्धको सिरिजमा खराब प्रदर्शन गरेपछि धोनीले सन्न्यास लिने तयारी गरिरहेको समाचार टाइम्स अफ इन्डियाले सम्प्रेषण गरेको थियो ।
ती दुई सिरिजमा आफ्नो बचाउ गर्दै धोनीले भने, ‘दक्षिण अफ्रिकाविरुद्धको टेस्ट र एकदिवसीयमा युवा खेलाडीलाई एक्सपोज गराउन सिनियर खेलाडी पछाडि हटेका थिए ।’ अहिले भारतीय टोलीमा युवा खेलाडीले राम्रो ब्याटिङ गरिरहेको उनको भनाइ छ । ‘अहिलेको एकदिवसीय र टी–२० टोलीमा युवा खेलाडीकै बाहुल्यता छ,’ उनले भने, ‘पुछारका ब्याट्सम्यानले पनि फिनिसिङ गरिरहेका छन् ।’
उनले पाँचौँदेखि सातौँ क्रममा मनीष पाण्डे उपयुक्त भएको बताए । छैटौँ र सातौँ क्रमका ब्याट्सम्यानले दबाबको सामना गर्नुपर्ने उनले विश्लेषण गरेका छन् । ‘अरू ब्याटिङ अर्डरभन्दा छैटौँ क्रममा ब्याटिङ गर्नु गाह्रो छ,’ धोनी भन्छन्, ‘यस स्थानमा थोरै ब्याट्सम्यान मात्र सफल भएका छन् ।’ धोनीले रविचन्द्रन आश्विन र रविन्द्र जडेजा फर्ममा रहनु भारतलाई फाइदाजनक रहेको जनाए ।
दुवै स्पिनरले दक्षिण अफ्रिकाविरुद्धको टेस्ट सिरिजमा उत्कृष्ट प्रदर्शन गरेका थिए । आश्विनले चार टेस्टमा सर्वाधिक ३४ विकेट हात पारे । जडेजाले २२ विकेट लिए । ‘आश्विन प्रत्येक बललाई विश्लेषण गर्न सक्छन्, उनले आलोचकलाई राम्रो जवाफ दिएका छन्,’ आश्विनको प्रशंसा गर्दै धोनीले भने, ‘जडेजा बिस्तारै परिपक्व हुँदै छन् ।’ आसन्न टी–२० विश्वकप क्रिकेटमा अस्ट्रेलिया नै दाबेदार टोली रहेको उनको भनाइ छ ।
‘विश्वकप क्रिकेट भइरहँदा अस्ट्रेलिया नै एक मात्र दाबेदार टोलीका रूपमा रहने गर्छ,’ उनले भने । अस्ट्रेलियन भूमिमा अभ्यास र खेलपछि विश्वकपका लागि भारतको तयारी पूरा हुने उनले बताए । ‘अस्ट्रेलियासँग प्रतिस्पर्धा गर्दा खेलाडीको आत्मश्विास बढ्ने पक्का छ, यसले हाम्रो तयारी पनि पूरा हुन्छ,’ उनले भने, ‘यसपटक युवा खेलाडीले अस्ट्रेलिया भ्रमणबाट राम्रो एक्सपोज पाउनेछन् ।’
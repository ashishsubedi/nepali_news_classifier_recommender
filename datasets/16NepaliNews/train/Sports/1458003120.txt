
﻿एजेन्सी पेरिस, २ चैत
पेरिस सेन्ट जर्मेन (पिएसजी) ८ खेलअघि नै फ्रेन्च लिग च्याम्पियन्स भएको छ । ३०औँ चरणको खेलमा लिगको पुछारमा रहेको ट्रोयसलाई ९–० ले पराजित गर्दै पिएसजी आठ खेलअघि नै च्याम्पियन बनेको हो ।
२५ अंकको अग्रता
३०औँ चरणमा ट्रोयसलाई पराजित गरेपछि पिएसजीले लिगमा २५ अंकको स्पष्ट अग्रता लियो । लिगमा शीर्ष स्थानको पिएसजीले ७७ अंक जोड्दा दोस्रो स्थानको मोनाकोको केवल ५२ अंक छ । अब बाँकी खेलमा पिएसजी पराजित भए पनि लिग च्याम्पियन हुनेछ । पिएसजीले लगातार चौथोपटक लिग जितेको हो । पिएसजीले २०१२ यता लगातार लिग जित्दै आएको छ । पिएसजीले फ्रेन्च लिग जितेको यो छैटौँपटक हो ।
इब्राहिमोभिकको चार गोल
१० खेलाडीमा सीमित भएको ट्रोयसलाई पराजित गर्ने क्रममा जाट्लान इब्राहिमोभिकले चार गोल गरे । इब्राहिमोभिकले चारै गोल दोस्रो हाफमा गरेका थिए । उनले ४६औँ मिनेटमा पहिलो गोल गर्दा ५२औँ मिनेटमा दोस्रो गोल गरेका थिए । ५५औँ मिनेटमा ह्याट्रिक पूरा गरेका इब्राहिमोभिकले खेल सकिन दुई मिनेट बाँकी छँदा चौथो गोल गर्दा पिएसजीले ९ गोल गरिसकेको थियो । त्यसअघि पहिलो हाफमा इडिन्सन काभानी, पास्चोर राविओटले ३ गोल गरेका थिए । काभानीले दोस्रो हाफमा पनि एक गोल थपे ।
कसरी जित्यो पिएसजीले ?
प्रशिक्षक लाउरेन्ट ब्लान्सको टोलीले लगातार चौथोपटक उपाधि जित्दा सबैभन्दा बढी अवे जित हात पार्‍यो । पिएसजी पछिल्लो ३० खेलमा एक खेलमा मात्र पराजित भयो । गत फेब्रुअरीमा पिएसजीलाई लियोनले २–१ ले हराएको थियो । उसले लिगमा ७७ गोल गर्दा केवल १५ गोल मात्र खाएको छ । यस्तै, ३० मध्ये पिएसजीले २४ खेल जितेको छ । ती खेलमा इब्राहिमोभिकले ३१ गेल गरेका छन् भने काभानी १६ गोल गर्न सफल भए ।
पिएसजी लिग सकिनुभन्दा ६२ दिनअघि च्याम्पियन बन्न सफल भयो । ८ खेलअघि च्याम्पियन बनेको पिएसजीको युरोपका पाँच लिगमा रेकर्ड हो । लिग वानमा १ सय १५ खेल खेलिसकेका इब्राहिमोभिकले १ सय २ गोल गरेका छन् भने गोल गर्न ३५ पास मिलाइदिएका छन् ।
पिएसजी पहिलो टोली
युरोपको पाँच ठूला लिगमा आठ खेलअघि लिग जित्ने पिएसजी पहिलो टोली हो । यसअघि म्यानचेस्टर युनाइटेडले सन् २००१ मा पाँच खेलअघि नै प्रिमियर लिग जितेको थियो । सन् २००७ मा इन्टर मिलानले पनि ५ खेलअघि नै लिगको उपाधिमाथि कब्जा जमाएको थियो । बार्सिलोनाले सन् १९९८ मा चार खेलअघि ला लिगाको उपाधि जितेको थियो । यस्तै, बायर्न म्युनिखले २०१४ मा ६ खेलअघि बुन्डेस लिगको उपाधि हात पारेको थियो ।
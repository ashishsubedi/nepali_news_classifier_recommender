
﻿
२३ चैत, काठमाडौं । बार्सिलोनाका प्रशिक्षक लुइस इनरिकेले आफ्नो खेलाडीहरुप्रति आफ्नो ‘आन्धो विश्वास’ रहेको बताएका छन् ।
इएल क्लासिकोमा रियल मड्रिडसँग २-१ को हार व्यहोरेको चार दिनपछि बार्सिलोनाले च्याम्पिन्स लिगको क्वार्टरफाइनलमा अर्को बलियो प्रतिद्वन्द्वी एथ्लेटिको मड्रिडसँग खेल्दैछ ।
खेल मंगलबार राति नाउ क्याम्पमा हुनेछ । आफ्नो टिमले हारलाई बिर्सिसकेको भन्दै इनरिकले फेरि जितको सुरुवात गर्न सक्ने बताए ।
शनिबारको हारका बावजुत बार्सिलोनाले अझै यो सिजनमा पाँच उपाधि जित्ने सम्भावना छ । यूईएफए सुपर कप र फिफा वर्ल्डकप जितिसकेको बार्सिलोना ला लिगामा दोस्रो स्थानका एथ्लेटिको मडि्रडभन्दा ६ अंकले अगाडि छ । यस्तै कोपा डेल रेको फाइनलमा पुगिसकेको छ ।
तर, बार्सिलोनाका प्रशिक्षक इनरिकेले एथ्लेटिको मडि्रड निकै बलियो टोली भएको भन्दै उसलाई हराउन सहज नभएको बताएका छन् । उनले अघि भने, ‘मेरो खेलाडीहरुप्रति ‘अन्धोविश्वास’ छ र त्यही विश्वासको बाटोमा हिँडेर नै बार्सिलोनाले पछिल्ला वर्षहरुमा उपाधि जितेको छ ।’
बार्सिलोनामा डिफेन्डर जेरार्ड पीकेले मंगलबारको खेलसँगै आफूहरुले यो सिजन पनि प्रमुख तीन उपाधि जित्न चाहेको बताएका छन् ।
एथ्लेटिको मड्रिडका डिएगो गोडिनले शनिबारको हारका बावजुत बार्सिलोना आफ्नो क्लबविरुद्ध उत्कृष्ट टिमकै रुपमा मैदान उत्रने बताए । मेस्सीले कुनै पनि बेला आफूहरुलाई दुःखी बनाउन सक्ने भन्दै उनले आफ्नो टिमको सामूहिक क्षमतामा विश्वास रहेको बताए ।
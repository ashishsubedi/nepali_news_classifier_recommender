
﻿सीताराम कोइराला/नयाँ पत्रिकाकाठमाडौं, ६ जेठ
अन्तर्राष्ट्रिय फुटबल महासंघ (फिफा)ले दिएको निर्देशन कार्यान्वयन गर्ने विषयमा अखिल नेपाल फुटबल संघ (एन्फा) अलमलमा परेको छ । एन्फाले फिफाको राय बुझ्न फिफालाई पत्र पठाउने भएको छ । फिफाले गत मंगलबार बर्खास्तमा परेका एन्फाका तीन उपाध्यक्ष र एक सदस्यलाई १० जेठभित्र पुनर्बहाली गर्न निर्देशन दिएको थियो । गत असोजमा बसेको एन्फा बैठकले उपाध्यक्षहरू कर्माछिरिङ शेर्पा, विजयनारायण मानन्धर र किशोर राई तथा सदस्य पंकजविक्रम नेम्वाङलाई बर्खास्त गरेको थियो ।सुझाब माग्दै एन्फा
निर्देशन कार्यान्वयनको विषयमा अलमलमा परेको एन्फाले बिहीबार फिफालाई पत्र पठाउने भएको छ । ‘फिफाको निर्देशन पालना गर्न जटिलता उत्पन्न भएको छ,’ एन्फाका सिइओ इन्द्रमान तुलाधरले नयाँ पत्रिकालाई भने, ‘जटिलता उत्पन्न भएको व्यहोरा उल्लेख गर्दै फिफालाई पत्र पठाउने भएका छौँ ।’कार्यबाहक फर्केेलगत्तै बैठक
कार्यबाहक अध्यक्ष नरेन्द्र श्रेष्ठ मेक्सिकोमा सम्पन्न फिफा कंग्रेस बैठकमा सहभागी भएर बुधबार नेपाल फर्केका छन् । स्वदेश फर्केलगत्तै श्रेष्ठकै अध्यक्षमा फिफाको निर्देशन सम्बन्धमा छलफल भएको छ । ‘कार्यबाहक अध्यक्ष फर्किएपछि हामीले फिफाको निर्देशनको विषयमा छलफल गरेका हौँ,’ सिइओ तुलाधरले भने, ‘फिफाको राय बुझ्नुपर्नेमा सबै एकमत भएपछि पत्र पठाउन लागिएको हो ।’ यसअघि फिफाको निर्देशन कार्यान्वयनको विषयमा एन्फाले कार्यबाहक अध्यक्ष स्वदेश फर्किएपछि मात्र प्रक्रिया अघि बढाउने बताएको थियो ।फिफाको निर्देशन मान्छौ
सिइओ तुलाधरका अुनसार एन्फाको विधानअनुसार कार्यसमितिले मात्र पदाधिकारीको पुनर्बहाली गर्न सक्नेछ । ‘पुनर्बहाली गर्नका निमित्त कार्यसमिति डाक्न एन्फाको विधानअनुसार १४ दिन लाग्ने भएकाले फिफाले भनेकै मितिमा निर्देशन कार्यान्वय गर्न जटिलता उत्पन्न भएको छ, यसकारण हामीले फिफालाई पत्र पठाउन लागेका हौँ,’ उनले भने, ‘हाम्रो जटिलता बुझेपछि फिफाले जस्तो निर्देशन दिन्छ त्यहीअनुसार अघि बढ्छौँ । फिफाले भनेकै मितिमा कार्यान्वयन गर्न भनेमा त्यहीअनुसार गर्छाैं, नत्र कार्यसमितिमा पुनर्बहालीको एजेन्डा लान्छौँ ।’फिफा अधिकारीसाग छलफल
फिफाको निर्देशनको विषयमा कार्यबाहक अध्यक्ष श्रेष्ठले फिफा कंग्रेसका दौरान पनि छलफल गरेका थिए । ‘निर्देशनको विषयमा फिफा कंग्रेसका दौरान छलफल गरेको थिएँ,’ कार्यबाहक अध्यक्ष श्रेष्ठले भने, ‘निर्देशन कार्यान्वयन गर्न हामी सकारात्मक छौँ, त्यसैले फिफालाई पत्र पठाउन लागेका हौँ ।’ त्यसक्रममा श्रेष्ठले फिफासँग निर्देशन कार्यान्वयन गराउने विषयमा समय माग गरेका थिए ।आठ महिनाअघि बर्खास्त
एन्फाले उपाध्यक्षहरू शेर्पा, मानन्धर, राई तथा सदस्य नेम्वाङलाई आगामी साधारणसभासम्मका लागि बर्खास्त गर्ने निर्णय गरेको थियो । एन्फा अपारदर्शी भएको भन्दै उनीहरू लामो समयदेखि एन्फा बैठकमा अनुपस्थित थिए । उनीहरूका स्थानमा मणि कुँवर, सन्तोष खड्का र वीरबहादुर खड्कालाई उपाध्यक्षमा मनोनयन गरिएको थियो । यस्तै, सदस्यमा अरुणमान जोशीलाई ल्याइएको थियो ।

﻿
काठमाडौं/ राष्ट्रिय खेलकुद परिषद्का संरक्षक प्रधानमन्त्री केपी ओलीले खेल क्षेत्रको व्यापक महत्त्वलाई बुझेर अगाडि बढ्न आवश्यक रहेको बताएका छन् ।
मदन भण्डारी स्पोर्टस् एकेडेमीको स्थापना दिवसका अवसरमा शुक्रबार आयोजित कार्यक्रममा प्रधानमन्त्री ओलीले सो धारणा व्यक्त गरेका छन् । ‘राष्ट्रको उन्नति, प्रगति, विकासका लागि खेल क्षेत्रको व्यापक महत्त्वलाई बुझेर अगाडि बढ्न आवश्यक छ,’ प्रधानमन्त्री ओलीले भने, ‘निजी, समूहगत, दलगत, गुटगत स्वार्थ पूर्तिका निम्ति नभई मानव जाति र राष्ट्रको प्रगतिका निम्ति खेलकुदलाई अगाडि बढाउनुपर्छ ।’
प्रधानमन्त्री ओलीले खेलमैत्री र खेलकुदमार्फत सिंगो नेपाललाई मैत्री बनाउने वातारण बनाउनुपर्नेमा जोड दिए । उनले खेलकुद जगत्को एकताको भावनाले नकारात्मक सोचलाई पराजित गर्न सक्ने जनाए । उनले खेलकुदलाई अगाडि बढाउने सन्दर्भमा सरकार तयार भएको प्रतिबद्धता जनाउँदै मदन भण्डारी स्पोर्टस् एकेडेमीले सिंगो खेलकुदमा महत्त्वपूर्ण स्थान बनाउन सफल रहोस् भनी शुभकामना दिए ।



﻿एजेन्सी बार्सिलोना, २ साउन
स्पेनिस क्लब बार्सिलोनाले आफ्ना फरवार्ड लियोनल मेसीको पक्षमा चलाएको अभियानको आलोचना भएको छ । स्पेनको एक अदालतले दुई हप्ताअघि मेसी तथा उनका बुबाले कर छलेको ठहर गर्दै २१ महिनाको जेल सजाय सुनाएको थियो । अभियोगबारे मेसीले आफूलाई केही थाहा नभएको बताएका थिए । लगत्तै मेसीका फ्यान तथा बार्सिलोनाले मेसीको पक्षमा अभियान थालेका थिए । तर, अदालतले गरेको फैसलाविरुद्ध बोल्ने अधिकार कसैलाई नभएको भन्दै स्पेनका सरकारी अधिकारीले बार्सिलोनााको आलोचना गरेका छन्  ।
‘हामी सबै लियोनल मेसी’
अदालतको फैसलापछि बार्सिलोनाले पछिल्ला दुई हप्तामा सामाजिक सञ्जालमा मेसीको समर्थनमा अभियान चलाएको छ । यसको ठीक उल्टो स्पेनका कर अधिकारीले ‘हामी सबै लियोनल मेसी’ नारा दिएर अभियान थालेका छन् । जसको अर्थ ‘हामी सबै कर छल्ने’ हुन्छ । यसले जनतालाई कर तिर्न प्रोत्साहन मिल्ने स्पेनिस अधिकारीको विश्वास छ । २० प्रतिशत बेरोजगारी रहेको स्पेन अहिले पनि आर्थिक संकटबाट माथि उठ्न संघर्ष गरिरहेको छ  ।
बार्सिलोनाको आफ्नै तर्क
बार्सिलोनाले विश्वकै उत्कृष्ट खेलाडी मेसी एक्लै नभएको पुष्टि गर्न अभियान चलाएको दाबी गरेको छ । ‘अभियानले विश्वभर रहेका बार्सिलोनाका फ्यानलाई आह्वान गरेको छ,’ बार्सिलोनाले भनेको छ, ‘हामी मेसी एक्लै छैनन् भन्ने सन्देश दिन चाहान्छौँ ।’ बार्सिलोनाले मेसीको समर्थनमा भिडियोसमेत इन्टरनेटमा पोस्ट गरेको छ  । भिडियोमा मेसीको समर्थनमा केही कर्मचारीले हात उठाएको देखिन्छ ।
अभियान चलाउनु गलत
स्पेनका सरकारी अधिकारीले बार्सिलोनाले अभियान चलाउनु गलत भएको प्रतिक्रिया दिएका छन् । ‘म लियोनल मेसी होइन, किनकि मैले कुनै अपराध गरेको छैन,’ स्पेनका कार्यकारी न्यायमन्त्री राफयल काटालले भने भनेका छन् । स्पेनका सर्वाेच्च स्पोट्र्स काउन्सिलका अध्यक्ष मिगुइन कारडेनालले पनि बार्सिलोनाको आलोचना गरेका छन् । ‘न्यायालयको फैसला नमान्न अभियान चलाइएको छ भने त्यो गलत हो,’ अध्यक्ष मिगुइनले भने, ‘हामीले अदालतको फैसलालाई सम्मान गर्नुपर्छ  । तपाईं सहमत नहुन सक्नुहुन्छ । तर, यसरी अभियान नै चलाउनु गलत कदम हो ।’
अभियान अन्त्य गर्न अनुरोध
यता, स्पेनका कर इन्स्पेक्टरको संस्थाले अभियान अन्त्य गर्न बार्सिलोनालाई अनुरोध गरेको छ । संस्थाले बार्सिलोनाले चलाएको अभियानलाई ‘गैरजिम्मेवारी’को संज्ञा दिएको छ । ‘क्लब तथा खेलाडीले नियम मानेर अघि बढ्नु उचित हुन्छ,’ संस्थाका अध्यक्ष कार्लाेस कुजाडोले भने, ‘बार्सिलोनाको यो अभियानले नियमको धज्जी उडाएको छ  ।’
बार्सिलोनाको बचाउ
बार्सिलोनाका प्रवक्ता जोसेफ भिभेसले मेसीको समर्थनमा चलाइएको अभियानको बचाउ गरेका छन् । ‘लियोनल मेसीमाथि यस्तो प्रकारको आक्रमण हामीले सामना गरेका थिएनौँ,’ प्रवक्ता भिभेसले भने, ‘हाम्रा खेलाडीमाथि भएको अन्याय हामी सहन्नौँ ।’ निर्दाेष व्यक्तिको समर्थन गर्दा बार्सिलोनामाथि पनि कर छलीको अरोप लाग्नु दुखद भएको भिभेसको भनाइ छ । यता, स्पेनिस लिगका अध्यक्ष जभियार टेबासले पनि मेसी निर्दाेष भएको बताएका छन् । ‘स्थानीय अदालतले गरेको फैसला सर्वाेच्च अदालतले उल्टाउँछ भन्ने मेरो आशा छ  । किनकि मेसीले कानुनविपरीत काम गरेको विश्वास छैन,’ जाभियरले भने, ‘मैले बार्सिलोनाको अभियानलाई मेसीको साथमा क्लब पनि छ भन्ने बुझेको छु  । ’
अन्यलाई कर छली अभियोग  
कर छली अभियोग लागेको लियोनल मेसी एक्ला खेलाडी भने होइनन् । यसअघि बार्सिलोना तथा अर्जेन्टिनाका डिफेन्डर जाभियर मास्चिरानोलाई एक वर्षको जेल सजाय सुनाइएको थियो । यस्तै, एड्रिडयो तथा रियल म्याड्रिडका पूर्वखेलाडी जाभी ओलन्सोमाथि पनि कर छलीबारे अनुसन्धान भइरहेको छ । तर, दुवै खेलाडीले अभियोग अस्वीकार गर्दै आएका छन् । यता, बार्सिलोनाका अर्का फरवार्ड नेइमारलाई भित्र्याउन तोकिएभन्दा बढी रकममा सम्झौता गरिएको भन्दै मुद्दा चलिरहेको छ । स्पेनका कर अधिकारीहरूका अनुसार कर छल्नका लागि नेइमारको वास्तविक सम्झौता रकम लुकाइएको थियो  ।

﻿जारी युरो २०१६ मा रंगशालामा आउने समर्थकको अभद्र क्रियाकलापका कारण आयोजक फ्रान्स हैरान छ । समूह चरणमा रसिया र इंग्ल्यान्डका समर्थक झडपमा उत्रिँदा दर्जनौँ घाइते भएका थिए ।
यस्तै, विभिन्न राष्ट्रका समर्थकले प्याराफिटमा ‘फ्लेयर्स’ बाल्दा खेल प्रभावित बने । समर्थकको बितन्डा क्वार्टरफाइनलमा पनि जारी रह्यो । क्वार्टरफाइनलमा एक फ्यान मैदानमै प्रवेश गरेर पोर्चुगलका कप्तान क्रिस्टियानो रोनाल्डोलाई अंकमाल गर्ने कोसिस गरेका थिए ।
वेल्सविरुद्धको सेमिफाइनलमा रोनाल्डोलाई प्याराफिटका समर्थकले हैरानी दिएनन् । तर, उनी मैदानमै खटिने बलब्वायबाट बच्न सकेनन् । वेल्सविरुद्धको खेल सुरु हुनुअघि रोनाल्डोलाई दुई बलब्वायले हैरान पारेका थिए । अफिसियल टिसर्ट लाएका एक बलब्वाय लियोनस्थित रंगशालामा पोर्चुगलले सामूहिक फोटो खिच्न लाग्दा खेलाडीको बीचमा गएर उभिएका थिए । बलब्वायको व्यवहार देखेर पोर्चुगलका कप्तान रोनाल्डो हैरान भए । अन्य खेलाडी आएर उनलाई बीचबाट हटाए । तर, उनी पोर्चुगलको टोलीको छेउमै उभिए ।
फोटो सेसनपछि पनि बलब्वायले रोनाल्डोको पिछा छाडेनन् । उनले रोनाल्डोलाई जबरजस्ती तान्दै सेल्फी खिचेका थिए । त्यसअघि अर्का बलब्वायले पनि रोनाल्डोसँग सेल्फी खिचेर अंकमाल गरेका थिए ।
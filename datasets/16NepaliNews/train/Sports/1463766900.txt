
﻿काठमाडौं । न्यु डायमन्ड एकेडेमीका प्रशिक्षक कुमार राईले हङकङमा हुने अन्तर्राष्ट्रिय भलिबल प्रतियोगितामा प्रशिक्षक भएर काम गर्ने भएका छन् ।
हङकङमा हुने खुला राष्ट्रिय पुरुष भलिबलमा आयोजक सङ्खुवासभा तमु समाजको प्रशिक्षकको रुपमा राईले टिम समाल्ने भएका हुन । प्रतियोगिताका लागी प्रशिक्षक राई बिहिवार राती हङकङ प्रस्थान गरेका छन् । राईलाई बिहीबार साँझ अन्तर्राष्ट्रिय बिमानस्थलमा शेरबहादुर खड्का स्मृति प्रतिष्ठानका अध्यक्ष रन्जन खड्काले विदाई गरे ।
महिला भलिबलका चर्चित प्रशिक्षक राईले पहिलो पल्ट विदेशी प्रतियोगितामा प्रशिक्षकको रुपमा पुरुष टिमलाई प्रशिक्षण दिन लागेका हुन् । आयोजकको टिमबाट माल्दिभ्सका राष्ट्रिय खेलाडीले खेल्ने आयोजकले बताएको छ । प्रतियोगितामा सहभागी हुनको लागी राईको सम्पुर्ण खर्च आयोजक तमु समाजले बेहोरेको छ ।
विदाईमा बोल्दै राईले यसलाई महत्वपुर्ण अवसरको रुपमा लिएको बताउँदै विदेशमा प्रशिक्षकको रुपमा काम गर्न पाउँदा खुसी लागेको बताए । त्यस्तै राईले टिमलाई च्याम्पियन बनाउने लक्ष्य लिएको बताए ।
राई करिब एक दशकदेखि घरेलु भलिबलमा उत्कृष्ट प्रदर्शन गदै आएको न्यु डायमन्डको प्रशिक्षक हुन । उनले डायमन्डलाई आधा दर्जन भन्दा बढी राष्ट्रिय प्रतियोगिताको उपाधि दिलाइसकेका छन ।

﻿धनगढी । चौथो पर्वतीय खेलकुद महोत्सव अन्तरर्गतको धनगढी–चिसापानी मोटर र्यालीको उपाधि गौरीशंकर रावल र रवि न्यौपानेको जोडीले जितेका छन् ।
सुदूरपश्चिमकै रोमाञ्चकारी इभेन्टको रुपमा रहेको सो प्रतियोगितामा रावल र न्यौपानेको जोडीले प्रदिप खनाल र कृष्ण बहादुर महराकोे जोडीलाई पछि पारे । र्यालीमा मनोज राना र कैलाश खड्काको जोडी तेस्रो भए ।
विजयीले क्रमश १० हजार, ७ हजार, ४ हजार, शिल्ड, मेडल र सर्टिफिकेट प्राप्त गरेका थिए । सहभागीलाई प्रमाणपत्र प्रदान गरिएको थियो । विजयीहरुलाई सुदूर पश्चिमका एसएसपी विनोद शर्मा घिमिरे, कैलाली जिल्ला प्रहरी प्रमुख राजेन्द्र विष्ट, सेती महाकाली ट्रक व्यवसायी संघका अध्यक्ष देव बहादुर बम, नासाका कार्यसमितिका सदस्य मणि नेपाल र मधुसूदन सिग्देल तथा नेपाल मोटर स्पोर्ट्स क्लबका अध्यक्ष सम्पन्न याकथुम्वाले पुरस्कार तथा प्रमाण पत्रहरु प्रदान गरेका थिए ।
“फर नेचर, एडभेन्चर एण्ड कल्चर” भन्ने नारा रहेको सो र्यालीको उद्देश्य कर्णाली नदी आसपासका क्षेत्रमा साहसिक खेलकुद प्रवेश गराउनु, ड्राइभ टुरिजमको लागि विश्वव्यापी प्रचार÷प्रसार गराउनु र सडक सुरक्षाको सन्देश दिनु रहेको थियो । पर्वतीय खेलकुद महासंघ–नेपालले नेपालका ५ वटा क्षेत्रीय हवको पहिचान गरी सोही अनुसारको इभेन्ट स्थापना गर्ने उद्देश्य अनुरुप कर्णाली क्षेत्रमा पहिलो पटक यो कार्यक्रम गरिएको हो ।
नेपाल अटोमोबाइल्स एसोसिएसन (नासा) को तत्वावधानमा आयोजना भएको मोटर र्याली सुदूर पश्चिमकै इतिहासमा पहिलो पटक हो । धनगढीबाट शुरु भएको र्याली अत्तरिया– लम्की हुँदै सुन्दर चिसापानी कर्णालीमा पुग्दा १०३ किलोमिटर दुरी पार गरेको थियो ।

﻿
नयाँ पत्रिकाकाठमाडौ, माघ १८
१२औँ दक्षिण एसियाली खेलकुद प्रतियोगिता (साग) मा नेपालको झन्डा स्नेहाराज्यलक्ष्मी राणाले बोक्नेछिन् । नेपाल ओलम्पिक कमिटी (एनओसी) को मुख्य कार्यालयमा आइतबार आयोजित पत्रकार सम्मेलनमा १२औँ सागमा स्नेहाले झन्डा बोक्ने जानकारी दिएको हो । अन्तर्राष्ट्रिय खेलकुद प्रतियोगितामा नेपालको झन्डा सिनियर खेलाडीले बोक्ने गर्छन् । बंगलादेशमा सम्पन्न ११औँ सागमा तेक्वान्दोका दीपक विष्टले बोकेका थिए ।
को हुन् स्नेहा
सागमा नेपालको झन्डा बोक्ने अवसर पाएकी स्नेहा सुटिङकी खेलाडी हुन् । भारतको गुवाहाटी र सिलोङमा २३ खेलमा ३ सय ८४ नेपाली खेलाडीले प्रतिस्पर्धा गर्दै छन् । तीमध्ये स्नेहा बढी अन्तर्राष्ट्रिय खेलकुदमा सहभागी भएकी खेलाडीमा पर्छिन् । उनीसँग २०१२ को लन्डन ओलम्पिकको अनुभव छ । उनले दुई युथ ओलम्पिक खेलकुद प्रतियोगिता तथा सागमा पनि सहभागिता जनाइसकेकी छिन् । १२औँ सागकै लागि भएको छनोट प्रतियोगितामा स्नेहाले १० मिटर एयर राइफल सुटिङमा आफ्नै नाममा रहेको ३ सय ८९ स्कोरको कीर्तिमान बराबरी गरेकी थिइन् ।
अब नेपालको पालो
दक्षिण एसियाली ओलम्पिक काउन्सिलको विधानअनुसार अंग्रेजी वर्णक्रमअनुसार १३औँ सागको आयोजना नेपालले गर्नेछ । यसअघि नेपालले सन् १९८४ र सन् १९९९ मा साफ आयोजना गरेको थियो । १२औँ सागको आयोजकले गुवाहाटीको समापन समारोहमा नेपाललाई झन्डा हस्तान्तरण गर्नेछ । ‘अब साग आयोजना गर्ने पालो हाम्रो हो,’ एनओसीका अध्यक्ष जीवनराम श्रेष्ठले भने, ‘हामीले दुई वर्षभित्र तयारी गर्नुपर्छ । राष्ट्रिय खेलकुद परिषद्का सदस्यसचिव केशवकुमार विष्टले १७ वर्षपछि नेपालले आयोजना गर्न लागेको सागलाई भव्य बनाउने जनाए । विष्टले नेपालको सबै तयारी पूरा भएको जनाएका छन् ।
५ सय २२ सदस्यीय नेपाली टोली
सागका लागि नेपालबाट ५ सय २२ सदस्यीय टोली हुनेछ । आयोजक भारतपछि नेपाल दोस्रो ठूलो टोलीका रूपमा रहनेछ । भारत, श्रीलंका र नेपालले सबै २३ खेलमै भाग लिनेछन् । परिषद्का सदस्यसचिव विष्ट नेपाली टोलीकै सेभ द मिसन हुन् । एनओसीका उपाध्यक्ष पुरेन्द्रविक्रम लाखे र धर्मकुमार श्रेष्ठ डेपुटी सेभ द मिसन रहनेछन् ।
पुरुष टोली घोषणा
अखिल नेपाल फुटबल संघ (एन्फा) ले १२औँ सागका लागि फुटबल टोली घोषणा गरेको छ । एन्फाले आइतबार विराज महर्जनको कप्तानीमा खेलाडी घोषणा गरेको हो । एन्फाले प्रमुख प्रशिक्षकमा राजुकाजी शाक्य तथा गोलरक्षक प्रशिक्षकका रूपमा मृगेन्द्र मिश्रलाई जिम्मेवारी दिएको छ । नेपालले आफ्नो समूहमा भुटान र बंगलादेशविरुद्ध प्रतिस्पर्धा गर्नेछ ।
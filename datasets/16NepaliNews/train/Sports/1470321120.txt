
﻿
२० साउन, चितवन । एभरेष्ट क्लब चितवनको आयोजनामा भएको तेस्रो चितवन च्याम्पियनसीप फुटबल प्रतियोगिताको उपाधि नेपाली सेनाको फेमस दल गण भरतपुरले जितेको छ ।
बुधबार भएको फाइनल खेलमा प्रतिस्पर्धी टिम हरि स्मृति क्लव दिव्यनगरलाई शून्यकाविरुद्ध ५ गोलले पराजित गर्दै आर्मी विजयी भएको हो ।
आर्मी च्याम्पियन भएसँगै १ लाख २१ हजार १ सय २१ रुपैयाँ नगद, ट्रफि, मेडल र प्रमाणपत्र प्राप्त गरेको छ ।
उपविजेता बनेको हरि स्मृतिले ५५ हजार ५ सय ५५ रुपैयाँ मेडल, प्रमाणपत्र प्राप्त गरेको छ ।
फाइनल खेलमा टिमलाई विजयी बनाउन हृयाट्रिक गरेका आर्मीका शिव थापा म्यान अफ द म्याच भए । फाइनल खेलमा पहिलो हाफमा १ गोल गरेको आर्मीले दोस्रो हाफमा थप ४ गोल गरेको थियो । हरि स्मृतिले गोल फर्काउने केही मौका गुमाएको थियो ।
प्रतियोगिताकेा उत्कृष्ट खेलाडी आर्मीका कप्तान सन्तोष नेपाली, अधिक गोलकर्तामा ६ गोल गर्न सफल एभरेष्ट क्लवका देव गुरुङ, उत्कृष्ट मिड फिल्डमा एभरेष्ट क्लवकै मनिष आले, उत्कृष्ट रक्षकमा एभरेष्ट क्लवकै आशिष गुरुङ घोषित भए । उनीहरुले जनही नगद ५-५ हजार प्राप्त गरेका थिए ।
विजेता, उपविजेता र विभिन्न विधाका उत्कृष्ट खेलाडीलाई नेपाल आर्मीका मध्य पृतना प्रमुख देव सुवेदी र प्रमुख जिल्ला अधिकारी विनोदप्रकाश सिंहले पुरस्कार एवम् सम्मान प्रदान गरेका थिए ।
खेल समापन कार्यक्रममा प्रधानसेनापति राजेन्द्र क्षेत्री, प्रहरी महानिरीक्षक उपेन्द्रकान्त अर्याल लगायत पनि सहभागी थिए ।
प्रतियोगितामा २४ टिमले भाग लिएका थिए ।

﻿नयाँ पत्रिकाकाठमाडौं, ३० पुस
नेपालले २८ महिनापछि अन्तर्राष्ट्रिय फुटबलमा पहिलो जित दर्ता गरेको छ । बंगलादेशको ढाकामा सञ्चालन भइरहेको बंगबन्धु गोल्डकप फुटबल प्रतियोगितामा बिहीबार नेपालले श्रीलंकालाई १–० ले हराउँदै हारको खडेरी तोडेको हो । नेपालले अन्तिमपटक २०१३ सेप्टेम्बरमा आठौँ दक्षिण एसियाली खेलकुद प्रतियोगिताअन्तर्गत समूह चरणमा भारतलाई हराएको थियो । त्यसयता नेपाल जितविहीन थियो ।
नेपाललाई ऐतिहासिक जित दिलाउनमा स्ट्राइकर विमल घर्तीमगरले निर्णायक गोल गरेका थिए । विमलले खेलको चौथो मिनेटमा उत्कृष्ट फ्लिक गोल गरेका थिए । गत महिना भारतमा भएको नवौँ साफ गेममा उनले श्रीलंकाविरुद्ध गोल गरेका थिए । नेपालको १२ खेलको गोल खडेरी पनि उनले नै तोडेका थिए । श्रीलंकामाथिको जितसँगै नेपालले चार अंक बटुलेको छ ।
विमलले गोल गर्दा रबिन श्रेष्ठले उत्कृष्ट पास निकालेका थिए । रबिनले पोस्टको दायाँ साइडबाट विमललाई क्रस पास दिए । विमलले वान टचमै सीधै पहिलो बारमा गोल ठोके । खेलमा विमल नै म्यान अफ दी म्याच घोषित भए । अब नेपालले आयोजक बंगलादेशविरुद्ध खेल्नेछ ।
पहिलो हाफमा अञ्जन विष्टले राम्रो अवसर गुमाउँदा नेपालले अग्रता लिन सकेन । मध्यान्तर हुन एक मिनेटअघि विष्टले रबिनको पासमा क्लोज रेन्जबाट गोल गर्न सकेनन् । दोस्रो हाफको छैटौँ मिनेटमा हेमन गुरुङले ‘सेल्फिस’ गेम देखाए । खेलको ५८औँ मिनेटमा विक्रम लामाले पनि ओपन गोल अवसर चुकाए । हेमनको फ्रिकिकबाट उपलब्ध भएको बललाई लामाले क्रसबारमाथि प्रहार गरे ।
प्रतिस्पर्धामा रबिनले उत्कृष्ट प्रदर्शन गरेका थिए । नेपाली टोलीका प्रमुख प्रशिक्षक बालगोपाल महर्जनले जितपछि राहत पाएको बताए । ‘यो जितपछि म निकै खुसी छु,’ उनले भने । लामो समयपछि नेपाली टोलीले जित हात पार्दा आफू धेरै खुसी भएको उनले बताए ।
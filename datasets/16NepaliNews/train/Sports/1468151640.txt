
﻿न्युयोर्क/ जर्मनीका पूर्वकप्तान जर्गेन क्लिन्सम्यान इंग्ल्यान्डको राष्ट्रिय फुटबल टोलीका प्रमुख प्रशिक्षक बन्ने तयारीमा छन् । ६ वर्ष अमेरिकालाई प्रशिक्षण दिएका क्लिन्सम्यानले गत साता मात्र राजीनामा दिएका थिए । उनको प्रशिक्षणमा अमेरिका सन् २०१६ कोपा अमेरिकाको सेमिफाइनलमा पुगेको थियो । फाइनल प्रवेश खेलमा अमेरिका अर्जेन्टिनासँग ४–१ ले पराजित भएको थियो । अमेरिकन टोलीलाई एक उचाइमा पुर्‍याएका क्लिन्सम्यान सन् १९९० को विश्वकप च्याम्पियन जर्मनी टोलीका प्रमुख सदस्य हुन् । उनकै पेनाल्टीमा जर्मनीले अर्जेन्टिनालाई १–० ले पराजित गर्दै तेस्रोपटक विश्वकप उचालेको थियो ।
एफएसँग कुराकानी
क्लिन्सम्यानले आफू प्रशिक्षक बन्न इच्छुक भएको एफए र इंग्लिस फुटबल संघलाई जानकारी दिएका छन् । इंग्ल्यान्डले सन् २०१८ को विश्वकप मध्यनजर गरी माथिल्लो दर्जाका प्रशिक्षक भित्र्याउने योजना बनाएको छ । लगातार बेलायती नागरिककै प्रशिक्षणमा राष्ट्रिय टोलीले अन्तर्राष्ट्रिय फुटबल प्रतियोगितामा गतिलो नतिजा निकाल्न नसकेको ठहर संघको छ । यसकारण नयाँ प्रशिक्षकका रूपमा विदेशी नागरिक नै हुने संघको भनाइ छ । यसअघि नै कप्तान वाइन रुनीले इंग्लिसम्यान प्रशिक्षकबाट वाक्क भएको बताएका थिए । ‘दुई पक्षबीच कुराकानी भइसकेको छ,’ क्लिन्सम्यानका साथी ओलिभर वेफोर्डले भने, ‘इंग्ल्यान्डलाई पनि उनीजस्तै प्रशिक्षकको खााचो छ ।’ लामो समयदेखि ओलिभर र क्लिन्सम्यानबीच सहकार्य भइरहेको छ ।
वेंगरको पनि चर्चा
रोय होडसनले इंग्लिस क्लब छाडेपछि धेरै नाम अगाडि आएका छन् । क्लिन्सम्यान धेरै अगाडि रहे पनि उनलाई पछ्याउने केही प्रशिक्षकहरू देखिएका छन् । ब्रिटिस मिडियाका अनुसार आर्सनलका आर्सेन वेंगर, पिएसजीका लाउरेन्ट ब्लान्स तथा सन्डरल्यान्डका साम एलाडच पनि इंग्लिस प्रशिक्षक बन्न इच्छुक देखिएका छन् ।
अमेरिकामा सफल
सन् २०१० मा अमेरिकाले कोपा तथा विश्वकप फुटबलमा खराब नतिजा निकालेपछि बब बार्डलीलाई बर्खास्त गरेको थियो । त्यसपछि अमेरिकाले जर्मन नागरिक क्लिन्सम्यानलाई राष्ट्रिय टोली हेर्न ‘हायर’ गरेको थियो । पाँच वर्षको अवधिमा क्लिन्सम्यानले अमेरिकालाई आशातीत सफलता दिलाए । उनको प्रशिक्षणमा अमेरिकाले सन् २०१४ को विश्वकपमा प्रिक्वार्टरफाइनल तथा कोपा अमेरिकाको सेमिफाइनल स्थान बनाएको थियो ।
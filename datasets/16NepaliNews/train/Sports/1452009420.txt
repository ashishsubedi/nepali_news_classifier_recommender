
﻿
२१ पुस, काठमाडौं । हाशिम अमलाले चौथो दोहोरो शतक हानेका छन् र दक्षिण अफ्रिकालाई केप टाउन टेष्टमा सुरक्षित बनाएका छन् ।
इंग्ल्याण्डले बनाएको ६२९ रनको जवाफमा दक्षिण अफि्रकाले ६२७ रन बनाएको छ । र, पहिलो इनिङमा मात्र २ रनले पछि पारेको छ । दक्षिण अफ्रिकामा भएको टेष्टमा पहिलो पटक दुबै टीमले ६०० बढी रन बनाएका छन् ।
३ विकेटको क्षतिमा बनाएको ३५३ रनबाट चौथो दिनको खेल थालेको दक्षिण अफ्रिकाले ७ विकेट गुमाएर ६२७ बनायो । १५७ रनबाट अगाडि खेल्न थालेका अमलाले दोहोरो शतक पुरा गरे । उनी २०१ रनमा आउट भए । ४७७ बलको सामना गरेका उनले २७ चौका हाने ।
टिम्बा बाभुमाले शतक पुरा गरे । उनी १०२ रनमा अविजित रहे । एबी डिभिलियर्सले ८८, फाप डुब्लेसिसले ८६ र क्रिस मोरिसले ६९ रन बनाए ।
यसअघि बेन स्टोक्सको २५८ रनको मदतमा इंग्ल्याण्डले पहिलो पारीमा ६२९ रन बनाएर इनिङ समाप्तीको घोषणा गरेको थियो ।
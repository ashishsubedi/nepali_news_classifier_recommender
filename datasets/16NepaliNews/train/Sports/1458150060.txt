
﻿३ चैत, काठमाडौं । भारतीय क्रिकेट टोलीका कप्तान महेन्द्रसिंह धोनीले टी-२० विश्वकप क्रिकेटमा न्यूजिल्याण्डसँग अप्रत्यासित पराजयको प्रमुख कारण टोलीको कमजोर ब्याटिङ भएको बताएका छन् ।
प्रतियोगिता अघि उपाधिको सबैभन्दा दावेदार टोली मानिएको भारतले सुपर टेन अन्तर्गत पहिलो खेलमा न्यूजिल्याण्डसँग ४७ रनको हार व्यहोरेको थियो । नागपुरमा भएको खेलमा १२७ रनको लक्ष्य पछ्याउने क्रममा भारत ७९ रनमै अलआउट भएको थियो ।
खेलमा भारतका लागि सर्वाधिक ३० रन प्रहार गरेका कप्तान धोनीले भने, ‘हाम्रो व्याटिङ निक्कै निराशाजनक थियो र खेलाडीहरु कमजोर देखिएका थिए ।’ उनले थपे, ‘उसले मौकाको फाइदा राम्रोसँग उठायो र उत्कृष्ट बलिङ पनि गर्‍यो, तर हामीमा अनुकुलन क्षमताको अभाव देखियो ।’
पछिल्लो समय न्यूजिल्याण्डको अन्तर्राष्ट्रिय क्रिकेटमा धेरै विकेट लिने दुई सिमर ट्रेन्ट बोल्ड र टिम साउथी टिम बाहिर छन् । त्यस्तोमा भारतलाई हराउन तीन स्पिनरहरुले उत्कृष्ट भूमिका निर्वाह गरे ।
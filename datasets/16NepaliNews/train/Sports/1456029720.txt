
﻿नयाँ पत्रिका
धरान, ९ फागुन
चौथो नेवा च्यारिटी ८ के रनवकमा पूर्व झापादेखि पश्चिम जुम्लासम्मका धावकहरू दौडिएका छन् । ‘स्वास्थ्यका लागि दौड’ भन्ने नारा लिएर धरान रनको आयोजनामा हुने च्यारिटीमा यसपटक पूर्वदेखि पश्चिमासम्मका एकहजार ७ सय १४ जना धावक दौडिएका हुन् । यस दौडमा सम्भवत: नेपालमै यति धेरै दौडिएको आयोजकको दाबी छ ।
आयोजकका अनुसार तेस्रो संस्करणमा एक हजार एक सय ५२ जना धावक दौडिएका थिए । चौथो नेवा च्यारिटीको च्याम्पियन भारतीय सैनिक तीर्थ पुन र महिलातर्फ धादिङकी सन्तोषी श्रेष्ठ भएका छन् । तीर्थले २८ मिनेटमा ८ किमी दूरी पार गरी १ हजार ७ सयलाई पछि पारे । सन्तोषीले ३४ मिनेट ४३ सेकेन्डमा निर्धारित दूरी पूरा गर्दै महिलातर्फको च्याम्पियन भइन् । उनी यसअघि राजधानीमा भएको कान्तिपुर ५ किलोमिटर म्याराथुनमा समेत च्याम्पियन बनेकी थिइन् । तीर्थ यसअघि नेपाल टेलिकमको दौडका विजेता हुन् ।
विजेता बनेका धावकहरूले नगद ३५ हजार रुपैयाँसहित मेडल र प्रमाणपत्र हात पारे । २८ मिनेट २९ सेकेन्डमा दूरी पूरा गर्दै लक्ष्मण मल्ल ठकुरी दोस्रो बने । उनीभन्दा ४ सेकेन्ड ढिला गरेका नयन थापा तेस्रो भए । महिलामा ३५ मिनेट २४ सेकेन्डमा निर्धारित दूरी तय गर्दै सपना मगर दोस्रो र १३ सेकेन्ड ढिला भएकी जुम्लाकी सुनमाया बूढा तेस्रो बनेका थिए ।
भेट्रानतर्फ पुरुषमा धर्म महर्जन विजेता बने भने भीमबहादुर गुरुङ दोस्रो र सोहन मास्के तेस्रो बने । धरान रनको ‘हाइएस्ट एचिभमेन्ट’ अवार्डबाट दुई सय ५० हप्तामा एक सय ६९ हप्ता पूरा गरेका पुरुषमा दलबहादुर राई र महिलामा ८२ हप्ता पूरा गरेकी समीक्षा राईलाई सम्मानित गरियो । कार्यक्रमका प्रमुख अतिथि नेपाल चलचित्र बोर्डका अध्यक्ष राजकुमार राई, क्याप्टेन मेजर इन्द्रबहादुर लिम्बू, फुटबलका प्रमुख राष्ट्रिय प्रशिक्षक राजुकाजी शाक्यलगायत रहेका थिए । प्रतियोगितामा ६ वर्षदेखि ६६ वर्षसम्मका धावक सहभागी बनेका थिए । धरान रनले प्रत्येक हप्ताको शनिबार धरानेहरूलाई दौडाउँदै आएको छ ।

﻿लन्डन । चेल्सीका भेट्रान डिफेन्डर तथा कप्तान जोन टेरी आगामी सिजन चेल्सीमै रहने भएका छन् । इंग्लिस टोलीका पूर्व डिफेन्डरसमेत रहेका टेरीले बुधबार क्लबसँग एक वर्षको नयाँ सम्झौता गरेपछि आगामी सिजन चेल्सीमै रहने भएका हुन् ।
३५ वर्षिय टेरीको चेल्सीसँगको सम्झौता यो सिजनसम्मको मात्रै थियो । आइतबार राति भएको लेष्टर सिटीसँगको प्रिमियर लिगको अन्तिम खेलपछि टेरीको चेल्सीसँगको सम्झौता औपचारिक रुपमा सकिएको थियो । त्यस खेलपछि बोल्दै टेरीले आफू चेल्सीमै रहन चाहेको बताएका थिए ।
टेरी इंग्ल्याण्डको राष्ट्रिय टोलीका पूर्व कप्तान पनि हुन् । टेरीले चेल्सीका लागि ४ सय ८३ खेलमा ४० गोल गरेका छन् । उनले राष्ट्रिय टिमबाट ७८ खेलमा ६ गोल गरेका छन् ।
नयाँ सम्झौतापछि टेरीले आफू लगातार चेल्सीमै रहँदा खुशी लागेको र आउदो सिजन चेल्सीले राम्रो गर्ने बिश्वास ब्यक्त गरे । यो सिजन चेल्सी ५० अंकसहित लिगको १० औं स्थानमा रहेर सिजन सकाएको छ । एजेन्सी

﻿नयाँ पत्रिकाकाठमाडौं, ४ चैत
अन्तर्राष्ट्रिय क्रिकेट काउन्सिल (आइसिसी) ले नेपाल र नामिबियाबीचको विश्व क्रिकेट लिग (डब्लुसिएल) नेपालमै आयोजना गर्न दुई सर्त राखेको छ । आईसिसीले बुधबार विज्ञप्तिमार्फत दुई सर्त अघि सारेको हो । आइसिसीले दुई सर्त पूरा भए नेपालमा खेल आयोजना हुने तथा पूरा नभए अन्यत्र नै सार्ने स्पष्ट पारेको छ । आइसिसीले राष्ट्रिय खेलकुद परिषद्, परिषद्ले गठन गरेको नेपाल क्रिकेट संघ (क्यान) को तदर्थ समिति र निर्वाचित तदर्थ समितिसँगको छलफलपछि दुई सर्त अघि सारेको हो ।
खेलाडी छनोटका लागि समिति
आगामी १६ र १८ अप्रिलमा हुने प्रतियोगिताका लागि आइसिसीले पहिलो सर्तको रूपमा तीन सदस्यीय खेलाडी छनोट समिति बनाउने जनाएको छ । जसमा नेपाली राष्ट्रिय टिमका प्रशिक्षक जगत टमाटा र कप्तान पारस खड्का रहनेछन् । यस्तै, उक्त समितिमा आइसिसीका एसिया विकास अफिसर वेन्कतपति राजु सल्लाहकार रहनेछन् ।
टियू मैदानको निरीक्षण
आइसिसीले दोस्रो सर्तको रूपमा त्रिभुवन विश्वविद्यालयको मैदानको निरीक्षण गर्नेछ । आइसिसीका विकास निर्देशक बन्दुला वार्नापुराले खेल आयोजना गर्नका लागि मैदानको अवस्थाबारे निरीक्षण गर्नेछन् । यस्तै, खेल आयोजना अनुमतिका लागि सुरक्षा योजना बनाउने पनि उल्लेख गरेको छ ।
क्रिकेटको निकाय छैन
आइसिसीले पछिल्लो साता नेपालका सरोकारवाला निकायसँग सम्पर्क गरेको उल्लेख गरेको छ । सर्वाेच्च अदालतमा मुद्दा चलिरहेको अवस्थामा नेपालमा क्रिकेटको प्रशासनिक निकाय नभएको बताएको आइसिसीले खेल आयोजनाका लागि तीन पक्षसँग छलफल गरेको उल्लेख गरेको छ । ‘हाल नेपाली क्रिकेटले भोगेको प्रशासकीय चुनौती दुर्भाग्यपूर्ण हो,’ आइसिसी ग्लोबल विकास प्रमुख टिम एन्डर्सनले भने, ‘खेलाडी र प्रशंसकका लागि हामीले सबै पक्षको सहमतिमा नेपालमै महत्त्वपूर्ण खेल आयोजना गर्न दिएका हौँ ।’

﻿एजेन्सी लन्डन, १७ माघ
प्रिमियर लिगमा खराब फर्मबाट गुज्रिरहेको साविक विजेता चेल्सीले ब्राजिलियन स्ट्राइकर अलेक्जेन्डर पाटोलाई आबद्ध गरेको छ । घरेलु क्लब कोरिन्थियन्सबाट खेलिरहेका पाटो यो सिजनको अन्त्यसम्मका लागि इंग्लिस क्लब चेल्सीमा लोनमा आबद्ध भएका हुन् ।स्थायी सम्झौता गर्नसक्ने विकल्प
शनिबार लोनमा आबद्ध हुने निर्णय गरेका एलेक्जेन्डरलाई अर्काे सिजन पनि चेल्सीमा स्थायी रूपमा आबद्ध हुनसक्ने विकल्प छ । स्थायी रूपमा आबद्ध गर्न पाटोलाई चेल्सीले ७ मिलियन पाउन्ड तिर्ने बताइएको छ । इटालियन क्लब एसी मिलानका पूर्वस्ट्राइकर पाटो गत बुधबार मेडिकल परीक्षणका लागि लन्डन आइपुगेका थिए ।चेल्सीका चौथो स्ट्राइकर 
खराब फर्मबाट गुज्रिरहेको चेल्सीले पाटोलाई पहिलो रोजाइकै टिममा राख्ने सम्भावना छ । टोलीका मुख्य स्ट्राइकर डिएगो कोस्टासँगै उनी मैदानमा उत्रनेछन् । टिमका स्ट्राइकरहरू लोइक रेमी र राडामेल फाल्काओ मैदानमा जम्न नसकेको अवस्थामा पाटोले चेल्सीमा प्रभाव देखाउन सक्छन् ।चेल्सीमा आबद्ध हुने सपना
चेल्सीमा आबद्ध भएपछि पाटोले आफ्नो सपना पूरा भएको बताएका छन् । उनले क्लबको वेभपोर्टलमा भनेका छन्, ‘चेल्सीमा आबद्ध हुने सपना पूरा हुँदा खुसी लागेको छ । म क्लबका साथीहरूलाई भेट्न तथा खेल्नका लागि आतुर छु ।’ उनले क्लब तथा फ्यानहरूलाई समर्थनका लागि धन्यवाद दिएका छन् ।मिलानका प्रभावशाली स्ट्राइकर 
इटालियन क्लब एसी मिलानमा आबद्ध भएपछि उनले युरोपियन फुटबलको ध्यान खिचेका थिए । तर, चोटका कारण उनले अपेक्षाकृत खेल प्रदर्शन गर्न सकेनन् । मिलानका लागि १ सय ५० खेल खेल्दै पाटोले ६३ गोल गरेका थिए । पाटोले ब्राजिलका लागि २७ खेल खेल्दै १० गोल गरेका छन् । तर, उनी सन् २०१२ को ओलम्पिकपछि ब्राजिलको टोलीमा छैनन् ।
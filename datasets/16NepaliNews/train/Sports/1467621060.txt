
﻿फुटबल विश्लेषक तथा पूर्वइंग्लिस खेलाडी ग्यारी लिनेकरले जर्मनीका खेलाडीले खराब पेनाल्टी प्रहार गरेको भनी गरेको आलोचनालाई जर्मन डिफेन्डर माट्स हुमल्सले स्वीकार गरेका छन् । इटालीलाई पेनाल्टी सुटआउटमा ६–५ ले पराजित गर्ने क्रममा जर्मनीका ३ खेलाडीले पेनाल्टी मिस गरेका थिए ।
‘हामीले जर्मन टोलीजसरी पेनाल्टी प्रहार गर्न सकेनौँ,’ पेनाल्टीमा गोल गरेका डिफेन्डर माट्स हुमल्सले भने, ‘मैले ग्यारी लिनेकरले गरेको पोस्ट हेरेँ । उनले हाम्रो आलोचना गरेको म स्वीकार गर्छु ।’
जर्मनीले पेनाल्टी सुटआउटमा १९७६ पछि हारेको छैन । युरो १९७६ को फाइनलमा चेकोस्लाभाकियाले जर्मनीलाई पेनाल्टी सुटआउटमा पराजित गर्दै उपाधि जितेको थियो ।
जित निकाले पनि तीनवटा पेनाल्टी मिस गरेपछि जर्मन टिमको व्यापक अलोचना भएको थियो । इंग्ल्यान्डको तर्फबाट १९९० को विश्वकपको सेमिफाइनल खेलेका फरवार्ड लिनेकरले भने, ‘पहिलाको भन्दा अहिलेको जर्मन टोली पेनाल्टीमा कमजोर छ ।’ जर्मनीले १९९० को विश्वकपको सेमिफाइनलमा इंग्ल्यान्डलाई पराजित गर्दा लिनेकर इंग्ल्यान्डका फरवार्ड थिए । इटालीविरुद्धको खेललगत्तै लिनेकरले ट्विट गर्दै भनेका थिए, ‘जर्मनीले १९८२ पछि पेनाल्टी मिस गरेको थिएन । जर्मनीका खेलाडीहरू लगातार २१ पेनाल्टी गोल गर्न सफल थिए । तर, आजकल जर्मनी पेनाल्टीमा कमजोर बन्दै गएको छ ।’
७ वर्ष बोरुसिया डर्टमुन्डमा व्यावसायिक खेलपछि यसै सिजनदेखि जर्मन च्याम्पियन बायर्न म्युनिखमा आबद्ध हुन लागेका हुमल्सले भने, ‘हामीले पेनाल्टीमा धेरै अभ्यास गरेका थियौँ । तर, खेलमा पेनाल्टीमा गोल हुँदैन, विश्वास नै लाग्दैन ।’ उनले जर्मनी सेमिफाइनलमा पुग्दा खुसी लागेको बताउँदै अब दबाबरहित खेल्ने बताए ।
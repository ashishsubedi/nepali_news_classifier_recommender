
﻿
१२ कात्तिक, झापा । नेपाली टोली झापा-११, भारतको सिक्किममा बिहीबार सम्पन्न ३६औं गभर्नर्स गोल्डकप फुटबलको उपाधि जित्न असफल भएको छ । फाइनलमा झापाले कोकलताको महमदन स्पोर्टिङ क्लवसँग एक शून्यको हार व्यहोरेको हो ।
उपाधिको दावेदार मानिएको झापा घरेलु दर्शकको साथ पाएपनि उपाधि हत्याउन असफल रहृयो । प्रतियोगिताभर उत्कृष्ट प्रदर्शन गर्का झापाली स्ट्राइकरहरु फाइनलमा चल्न सकेनन् । पाएका अवसरहरुमा पनि उनीहरु चुक्न पुगे ।
खेल सुरु भएको १६औं मिनेटमा महमदनका मानवीर सिंहको लङ रेञ्ज गोलसँगै झापा खेलमा पछि परेको थियो । मनवीरको प्रहार गोलरक्षक दिनेश थापामगरले दिशा पहिल्याएपनि गोल रोक्न सकेनन् । त्यही गोल नै उपाधिका लागि पर्याप्त बन्यो ।
फाइनल हेर्न २५ हजार समर्थक सिक्किमको पालजार रंगशाला पुगेका थिए । झापाली टोलीलाई खेल अवधिभर हौसला दिएका समर्थकका झापाली टोलीले खुसी दिन सकेनन् ।
पहिलो हाफको इन्ज्यूरी समयमा पाएको पेनाल्टी अवसरमा झापाका स्टार कर्ण लिम्बु चुकेपछि समर्थक र टोली हतोत्साही बनेको थियो । उनको प्रहार क्रसबारमा लागेर बाहिरिएको थियो ।
प्रतियोगिताभर उत्कृष्ट प्रदर्शन गरेका झापाका कप्तान प्रवेश कटवाल म्यान अफ द टुर्नामेन्ट घोषित भए । विजेताले १ लाख र उपजेता ५० हजार भारु प्राप्त गरे ।

﻿राजविराज, २७ वैशाख । राष्ट्रिय खेलकुद परिषदका सदस्य सचिव केशवकुमार विष्टले असन्तुष्ट पक्षले दायर गरेको मुद्दा फिर्ता लिए अन्तराष्ट्रिय क्रिकेट परिषद् (आईसीसी)ले नेपाल क्रिकेट संघ (क्यान) माथि लगाएको प्रतिवन्ध तत्कालै फुकुवा गराउन सकिने दावी गरेका छन् ।
राष्ट्रिय खेलकुद परिषदद्वारा तथा जिल्ला खेलकुद विकास समिति सप्तरीको संयोजनमा तीन दिनसम्म राजविराजमा सञ्चालित ‘ज्येष्ठ नागरीकका लागि खेलकुद, ध्यान तथा योग एवम् प्राकृतिक चिकित्सा शिविर’ को सोमवार समापन गर्दै उनले यस्तो कुरा बताएका हुन् । क्यानको आधिकारिकता विवाद आरोप प्रत्यारोपमा उभिएको र एक पक्षले आदालतमा मुद्दा समेत दर्ता गराएको अवस्थामा आफुहरुले कुनै ठोस रुपमा अगाडि बढ्न नसकेको प्रष्ट पारे ।
करिव दुईवर्षदेखि क्यानमा विवाद देखिएको र क्यानको कार्यहरु पारदर्शीपूर्ण नरहेको भन्दै पटक पटक सचेत गराएपनि वेवास्ता गरेपछि गत वैशाख १३ गते (सोमबार) दुवईमा बसेको आईसिसीको बोर्ड बैठकले क्यानलाई प्रतिबन्ध लगाएको हो । क्यानमा राजनीतिक हस्तक्षेप भएको, दुई क्यान भएको र आधिकारिकता विवाद अदालतमा फँसेको भन्दै आर्टिकल २.९ अनुसार क्यानलाई निलम्वन गरेको आइसिसीले उल्लेख गरेको छ ।
विवादका बीच चतुर बहादुर चन्दको नेतृत्वमा गत पौषमा क्यानको नयाँ निर्वाचत समिति बनेको थियो जसलाई राखेपले मान्यता नदिएपछि चन्द पक्षले अदालतमा दर्ता गराएको मुद्दा विचाराधीन छ । राखेपले रमेश सिलवालको नेतृत्वमा गत माघमै तदर्थ समिति गठन गरेको थियो ।
राजविराज स्थित राज रंगशालाको पुनर्निर्माण गरी नयाँ संरचना बनाउने पहल समेत भईरहेको बताए । यस वर्षको वजेटमा सप्तरी लगायत तराई–मधेशमै खेलकुदको विकासकालागि पर्याप्त बजेटको ब्यवस्था गरिएको वताएका उनले एकातर्फ वनाउने र अर्कोतर्फ भत्किने प्रक्रियाको अन्त्यका लागि खुद्राखुद्री काम वन्द गर्नु पर्ने बताए । राजविराजको राज रङ्गशाला लगायत मुलकका ३७ वटा रंगशालाको नयाँ संरचना निर्माणका लागि डिपिआर (डिटेल प्रोजेक्ट रिपोर्ट) तयार भईरहेको वताउँदै उनले उक्त काम सम्पन्न हुनासाथ रंगशालामा काम पनि सुरु हुने वताए ।
सप्तरीवाट सुरु भएको शिवीर पहिलो चरणमै लोकप्रिय र अपार सफलताकासाथ सम्पन्न भएकोले यसलाई देशैभरी संचालन गरीने विष्टले वताए । उनले शिविरमा सहभागिहरुलाई प्रमाण पत्र र सम्मान गरेका थिए ।
जिल्ला खेलकुद विकास समिति समपतरीका उपाध्यक्ष धिरेन्द्रप्रसाद वर्मा ‘धिरु’को अध्यक्षतामा आयोजित समापन समारोहमा सप्तरीका प्रमुख जिल्ला अधिकारी बलदेव गौतम, नेपाल पत्रकार महासंघका पुर्व उपाध्यक्ष तथा ज्येष्ठ नागरीक संघ सप्तरी जिल्ला अध्यक्ष शिवहरी प्रसाद भट्टराई, कवड्डि संघका राष्ट्रिय उपाध्यक्ष अरविन्द कुमार झा, रामनरेश सिंह, चन्द्रकलादेवी थरुनी लगायतले मन्तव्य व्यक्त गरे ।

﻿नयाँ पत्रिकासिलोङ, ३ फागुन
नेपालकी तेक्वान्दो खेलाडी रेजिना कार्कीले
१२औँ सागमा स्वर्ण पदक पाउने सम्भावना बढेको छ । ४६ केजी तौल समूहमा रेजिना शनिबार पाकिस्तानी खेलाडी यास्मिन मोहम्मद खानसँग गोल्डेन प्वाइन्टमा १–० ले पराजित भएकी थिइन् । तीन राउन्डमा दुवै खेलाडीले समान ९ अंक जोडेका थिए । सो इभेन्टमा स्वर्ण जितेको पाकिस्तानले नियमविपरीत यास्मिनलाई सहभागी गराएको दाबी नेपाल तेक्वान्दो संघले गरेको छ । नियमविरुद्ध यास्मिनले प्रतिस्पर्धा गरेको पुष्टि भए रेजिनाले स्वर्ण हात पार्नेछिन् ।
यास्मिनविरुद्ध प्रोटेस्ट
विश्व तेक्वान्दो महासंघ (डब्लुटिएफ) अनुसार अन्तर्राष्ट्रियस्तरको अफिसियल गेममा १७ वर्षभन्दा कम उमेरका खेलाडीलाई सहभागी गराउन पाइँदैन । पाकिस्तान तेक्वान्दो संघले यास्मिनलाई नियमविपरीत सहभागी गराएको दाबी नेपाल तेक्वान्दो संघका अध्यक्ष प्रकाशशमशेर राणाको छ । यसैकारण नेपालले यास्मिनविरुद्ध प्रोटेस्ट राखेको उनले जानकारी दिए । ‘हामीले पाकिस्तानी खेलाडीविरुद्ध प्रोटेस्ट राखेका छौँ,’ उनले भने, ‘आयोजकले भोलि (सोमबार) सम्म यसको निर्णय गर्नेछ ।’
नियम मिचेर सहभागिता
संघका अध्यक्ष राणा पाकिस्तानले नियम मिचेर खेलाडी सहभागी गराएको थाहा पाएपछि त्यसको विरोधमा ‘प्रोटेस्ट’ हालेको बताउँछन् । ‘डब्लुटिएको नियमअनुसार सिनियरस्तरको प्रतियोगितामा १७ वर्षभन्दा कम उमेरको खेलाडी सहभागी गराउन पाइँदैन,’ उनले भने, ‘पाकिस्तानले नियम मिचेर खेलाडी सहभागी गराएको जानकारी पाएपछि हामीले प्रोटेस्ट हालेका हौँ ।’
राहदानी माग
अन्तर्राष्ट्रिय खेलकुद प्रतियोगितामा नाम इन्ट्री गर्दा खेलाडीको सबै विवरण प्रस्तुत गर्नुपर्छ । राणाले पाकिस्तानी खेलाडीको जन्ममिति हेर्न र उनको वास्तविक उमेर थाहा पाउन आयोजकसँग यास्मिनको राहदानी माग गरेको बताए । ‘हामीले शनिबार नै यास्मिनको उमेर कम पाएको थाहा पाएपछि उनको राहदानी आयोजकसँग मागेका छौँ,’ राणाले भने, ‘आयोजकले पनि पाकिस्तानी ओलम्पिक कमिटीसँग राहदानी तत्काल उपब्लध गराउन भनेको छ ।’
आनाकानी गर्दै पाकिस्तान
नेपालले यास्मिनको राहदानी माग गरेपछि पाकिस्तानी अधिकारी आत्तिएका छन् । १२औँ सागको मुख्य सचिवालय गुवाहाटीबाटै यास्मिनको राहदानी मागिए पनि पाकिस्तानी अधिकारीहरू भने आयोजक र नेपालको प्रोटेस्ट नसुनेको जस्तै गरी बसेका छन् । आइतबार दिउँसोसम्म राहदानी उपलब्ध गराएको छैन ।
कसरी पाइन्छ स्वर्ण ?
कुनै राष्ट्रले खेलाडीविरुद्ध प्रोटेस्ट गर्दा डब्लुटिए र आयोजक कमिटीले छानबिन गर्छन् । अनुसन्धानका क्रममा प्रोस्टेट राखेको राष्ट्रको पक्षमा निर्णय आउँदा अघिल्लो निर्णय उल्टिने गर्छ । नेपालले राखेको प्रोटेस्ट सही साबित भए रेजिनाले स्वर्ण पाउन सक्छिन् ।

﻿युरो २०१६ मा समूह ‘सी’को पहिलो खेलमा पोल्यान्ड र उत्तरी आयरल्यान्डबीच आइतबार राति प्रतिस्पर्धा हुँदै छ । पहिलोपटक युरोकप खेल्न लागेको उत्तरी आयरल्यान्ड उत्कृष्ट फर्ममा छ ।
पछिल्लो समय पोल्यान्डको टोली उत्कृष्ट खेलाडीले भरिएको छ । पोल्यान्डका विंगर कमिल ग्रोसिकी चोस्टग्रस्त बनेपछि टोलीलाई समस्या परेको छ । अघिल्लो हप्ता घाइते बनेका उनी उत्तरी आयरल्यान्डविरुद्धको खेलमा मैदान उत्रनेमा शंका छ । यसअघि मासिइज राइबस र पावेल विजोलेक चोटका कारण टोलीमा पर्न असफल भए । उत्तरी आयरल्यान्डका केल लफर्टी पनि घाइते छन् । अन्य खेलाडीमा समस्या नभए पनि क्रिस बन्ट चोटग्रस्त हुँदा राष्ट्रिय टोलीमा पर्न असफल भए ।
उत्तरी आयरल्यान्डले ३० वर्षपछि ठूलो प्रतियोगितामा प्रतिस्पर्धा हुन लागेको हो । पछिल्लोपटक आयरल्यान्डले १९८६ को विश्वकपमा प्रतिस्पर्धा गरेको थियो । छनोट चरणमा उत्तरी आयरल्यान्डले उत्कृष्ट खेल पस्केको थियो । उत्तरी आयरल्यान्ड पछिल्ला १२ खेलमा अपराजित छ । युरो २०१६ मा १२ खेलसम्म अपराजित रहने आयरल्यान्ड मात्र एक्लो टोली हो । युरो २०१६ मा स्थान बनाउने क्रममा उत्तरी आयरल्यान्डले २ सय ७१ मिनेटसम्म गोल खाएन । रक्षापंक्तिमा अब्बल आइरिस टोलीले पोल्यान्डका रोवर्ट लेवान्डोवस्कीलाई रोक्ने क्षमता राख्छ । यता लेवान्डोवस्कीले युरो छनोटमा १३ गोल गरेका थिए । ३३ गोल गर्दै पोल्यान्डले छनोटमा सर्वाधिक गोल गर्ने
रेकर्ड बनायो ।
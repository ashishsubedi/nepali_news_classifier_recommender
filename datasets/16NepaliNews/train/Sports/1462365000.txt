
﻿एजेन्सी लन्डन, २२ वैशाख
अन्तत: लेस्टर सिटीले इंग्लिस प्रिमियर लिगको उपाधि जित्दै अनुपम इतिहास कोरेको छ । सोमबार राति उपाधि होडमा रहेको टोटनह्यामलाई चेल्सीले २–२ को बराबरीमा रोकेपछि लेस्टर सिटी दुई  खेलअघि नै नयाँ लिग च्याम्पियन बनेको हो । अघिल्लो सिजन रेलिगेसनबाट मुस्किलले बचेको लेस्टरले उपाधिसँगै एक सय ३२ वर्षको इतिहासमा सबैभन्दा ठूलो उपलब्धि हात पारेको छ ।

चेल्सीको उपहार
चेल्सीविरुद्धको खेलमा टोटनह्यामले पहिलो हाफमा २–० को अग्रता लिएको थियो । चेल्सीले उत्कृष्ट पुनरागमन गर्दै दोस्रो हाफमा दुई गोल फर्काउँदा टोटनह्यामको उपाधि जित्ने सपना चकानाचुर पार्‍यो । बराबरी नतिजाले लेस्टरलाई प्रत्यक्ष फाइदा पुग्यो । लिगका बाँकी दुई खेल हारे पनि लेस्टरलाई केही असर गर्दैन । शीर्ष स्थानको लेस्टरले टोटनह्यामसँग ७ अंकको अग्रता लिएको छ ।

अद्भुत कथा
अघिल्लो सिजन रेलिगेसनबाट बच्न संघर्ष गरेको लेस्टरले यो सिजनको उपाधि जित्ने सम्भावना पाँच हजारमा एकजनाले मात्र विश्वास गरेका थिए । सिजनमा तीन खेल मात्र हारेर उपाधि जितेको लेस्टरले प्रिमियर लिग इतिहासमा अद्भुत कथा कोर्ने सफल भयो । दाबेदार मानिएका टोटनह्याम, आर्सनल, म्यानचेस्टर युनाइटेड, म्यानचेस्टर सिटी र साविक विजेता चेल्सीले धेरै उतारचढाव व्यहोरे । तर, लेस्टरको खेल सिजनभरि एकनासको थियो  । लेस्टर, एभर्टन तथा इंग्ल्यान्डका पूर्वस्ट्राइकर ग्यारी लिंकरले लेस्टरले उपाधि जितपछि भनेका छन्, ‘खेल जीवनको सबैभन्दा ठूलो झड्का ।’

२३ अर्ब कमाउने
प्रिमियर लिगको उपाधिसँगै लेस्टरले २३ अर्ब नेपाली रुपैयाँ (१५० मिलियन पाउन्ड) कमाउने विश्लेषण गरिएको छ  । स्पोर्टस् डाटाका अनुसार लेस्टरले प्रिमियर लिगको उपाधि, च्याम्पियन्स लिगको सहभागिता, टिकट मूल्यबाट यति कमाउने बताएको छ । साथै, आगामी सिजन लेस्टरको प्रयोजन रकम तथा फ्यान पनि बढ्ने विश्वास गरिएको छ  ।

लक्की क्लाउडियो
लेस्टरले अघिल्लो सिजन तत्कालीन प्रशिक्षक निगेल पियर्सनलाई बर्खास्तीमा गरेको थियो । त्यसपछि लेस्टरले नयाँ प्रशिक्षकका रूपमा रानेइरी क्लाउडियोलाई नियुक्त गर्‍यो । त्यसपछि लेस्टरले नौमध्ये सात खेलमा जित हात पार्दै रेलिगेसन खतरा टारेको थियो । लिगको सुरुवातदेखि नै लेस्टरले प्रभावशाली खेल प्रदर्शन गर्दै उपाधि होडमा रहेका टोलीलाई माथ खुवायो । ६४ वर्षीय इटालियन क्लाउडियोले काउन्टर आक्रमणमा जोड दिँदै लगातर जित निकाल्न लेस्टरको कमान्ड सम्हाले  । त्यसक्रममा लेस्टरले लिगका ३६ खेलमध्ये केवल तीन खेलमा मात्र हार व्यर्हाेदा २२ खेलमा जित र ११ खेलमा बराबरी खेल्यो ।
लेस्टरका नायक
लेस्टरको जितमा महत्त्वपूर्ण योगदान फरवार्ड जिमी भर्डीको छ । लेस्टरमा आबद्ध हुनुअघि भर्डी नन–लिग फुटबल प्रतियोगिता खेल्थे । उनी सन् २०१२ मा एक मिलियन पाउन्डमा लेस्टरमा आबद्ध भएका थिए । भर्डीले सिजनमा २२ गोल गर्दा ६ वटा पास गोल गर्नका लागि उपलब्ध गराए । लेस्टरबाट चम्केका भर्डी अहिले इंग्लिस टोलीको पहिलो रोजाइका स्ट्राइकर बनिसकेका छन् । अर्का फरवार्ड रियाद माहरेजले १७ गोल गर्दा ११ वटा पास गोल गर्न दिए । भर्डी र माहरेजबीच २८ गोलका लागि साझेदारी भएको थियो । लेस्टरका गोलरक्षक क्यास्पर स्म्याचेलले पनि उत्कृष्ट खेले । क्यास्परले उत्कृष्ट गोलकिपिङको नमुना प्रस्तुत गर्दा लेस्टरले १४ खेलमा १ गोल मात्र खायो । जसमध्ये लेस्टर ७ खेलमा १–० ले विजयी भएको थियो ।
के तपाईंलाई थाहा छ ?
१९९२–९३ मा प्रिमियर लिग सुरु भएदेखि म्यानचेस्टर युनाइटेड, आर्सनल, चेल्सी र म्यानचेस्टर सिटी र लिभरपुलबाहेक लिग जित्ने ब्ल्याकबर्न रोवर्स मात्र एक्लो टोली थियो । यो सिजनबाट लेस्टर सिटी प्रिमियर लिगको नयाँ च्याम्पियन बनेको छ । यसअघि लेस्टर सिटीको माथिल्लो डिभिजनको सबैभन्दा ठूलो उपलब्धि सन् १९२८–२९ मा दोस्रो हुनु थियो । लेस्टरको सिजनको औसत बल पोजिसन ४२.३ प्रतिशत मात्र छ । २००६–०७ पछि लिग च्याम्पियनको सबैभन्दा कम औसत बल पोजिसन प्रतिशत हो  । २२ मध्ये १९ जितमा लेस्टरको बल पोजिसन प्रतिद्वन्द्वी भन्दा कम थियो ।
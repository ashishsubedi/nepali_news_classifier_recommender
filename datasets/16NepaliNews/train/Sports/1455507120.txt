
﻿कप्तान महर्जन भन्छन् : भारतविरुद्धको खेल विश्वकपको फाइनलजस्तै 
नयाँ पत्रिकागुवाहाटी, ३ फागुन
१७ वर्षपछि दक्षिण एसियाली खेलकुद (साग) अन्तर्गत पुरुष फुटबलको फाइनलमा पुगेको नेपालले उपाधिका लागि सोमबार साँझ भारतसँग प्रतिस्पर्धा गर्दै छ । सेमिफाइनलमा माल्दिभ्समाथि सनसनीपूर्ण ४–३ को जित निकाल्दै फाइनल यात्रा गरेको नेपाली टोलीका प्रशिक्षक तथा कप्तानले भारतलाई स्तब्ध पार्ने बताएका छन् ।
राजुकाजीलाई इतिहास कोर्ने मौका
नेपालले पछिल्लोपटक साग फुटबलको उपाधि जित्दा राजुकाजी शाक्य नेपाली टोलीका मुख्य खेलाडी थिए । अहिले शाक्य टोलीको मुख्य प्रशिक्षक छन् । खेलाडी र प्रशिक्षक भएर नेपाललाई उपाधि जिताउने इतिहास बनाउन शाक्यलाई अवसर छ । गुवाहाटीको इन्दिरा गान्धी एथलेटिक रंगशालमा उत्रनुअघि शाक्यले भारतविरुद्धको फाइनलअघि भनेका छन्, ‘भारत दक्षिण एसियाली फुटबलको बादशाह हो । खेलाडीको रूपमा भारतलाई उसैको मैदानमा पराजित गर्ने मेरो चाहना थियो । तर, धेरै पर्याप्त खेल नहुँदा त्यो मौका पाइनँ । अब प्रशिक्षकको रूपमा त्यो चाहनालाई पूरा गर्न चाहन्छु ।’
नेपाली टोली उच्च फर्ममा 
प्रशिक्षक शाक्यले नेपाली टोली उच्च फर्ममा रहेको बताएका छन् । उपाधि जित्नका लागि नेपाल सक्षम रहेको बताउँदै अघि भनेका छन्, ‘नेपाली खेलाडी प्रतिभावान् छन भन्ने पुष्टि भइसकेको छ । पछिल्लो महिनायताका नतिजा खेलाडीको मिहिनेतले आएको हो । कडा परिश्रम गरेर नै हामीले १० खेलाडीमा सीमित हुँदा पनि माल्दिभ्सलाई पराजित गरेको हौँ ।’ शाक्यले पछिल्ला जितले नेपाली टिमलाई उपाधि जिताउन फाइदा पुगेको बताए ।
भारतविरुद्धको खेल विश्वकपको फाइनलजस्तै 
नेपाली टोलीका कप्तान विराज महर्जनले भारतविरुद्धको फाइनललाई फिफा वल्र्डकपको फाइनलजस्तै लिएको बताए । उनले भने, ‘हामीले भोलिको खेललाई विश्वकपको फाइनलजस्तै लिएका छौँ किनभने भोलिको खेल हामीलाई धेरै महत्त्वपूर्ण छ । हामीले माल्दिभ्सविरुद्धको खेलमा अन्तिमसम्म हार नमान्ने क्षमता देखाएका छौँ । मैले कप्तानी गरेमध्येको त्यो एकदमै थ्रिलिङ म्याच थियो ।’ जितले झन् प्रेरणा मिलेको बताउँदै उनले उपाधि जितेर नेपाली जनतालाई खुसी पार्न चाहेको बताए । माल्दिभ्सविरुद्धको खेलमा रातो कार्ड पाएका कमल श्रेष्ठ सोमबार मैदान उत्रनेछैनन् ।
तेस्रोपटक उपाधि जित्ने मौका 
नेपालले पछिल्लोपटक सन् १९९३ को सागमा फुटबलको उपाधि जितेको थियो । त्यसअघि नेपालले १९८४ पनि उपाधि कब्जा गरेको थियो । सन् १९९९ मा काठमाडौंमा भएको फाइनलमा भने नेपाललाई बंगलादेशले हराएको थियो । त्यसपछि नेपाल पहिलोपटक फाइनलमा पुगेको हो ।
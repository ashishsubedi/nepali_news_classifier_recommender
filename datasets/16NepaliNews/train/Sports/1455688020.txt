
﻿बाह्रखरी संवाददाता
काठमाडौं, ५ फागुनः १२ औं साग प्रतियोगिताको फुटबलमा स्वर्ण पदक जित्न सफल नेपाली फुटबल टोली बुधबार स्वदेश फर्किंदैछ । खेलाडीको टोली दिउँसो ३ बजेर ४० मिनेटमा त्रिभुवन अन्तर्राष्ट्रिय विमानस्थलमा अवतरण हुने बताइएको छ ।
फुटबल टोलीलाई विमानस्थलमा भब्य स्वागत गर्ने तयारी छ । विमानस्थलपछि टोलीलाई नगर परिक्रमा गराइने छ । खेलाडीको स्वागतका लागि सेनाको व्यान्डसहितको टुकडीको समेत व्यवस्था गरिएको छ । खेलाडीलाई एयरपोर्ट, गौशाला, रातो पुल, ज्ञानेश्वर, लोत्से चोक, कमलपोखरी, प्रदर्शनीमार्ग, सुन्धारा, न्युरोड गेट, भोटाहिटी, जमल, नारायणहिटी महेन्द्र शालिक पुरानो बसपार्क, भद्रकाली हुँदै दशरथ रंगशालामा पुर्याइने कार्यक्रम रहेको छ ।
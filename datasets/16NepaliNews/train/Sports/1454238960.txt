
﻿
१७ माघ काठमाडौं । डिफेण्डिङ च्याम्पियन दक्षिण अफ्रिकालाई हराउँदै नामिबिया बंगलादेशमा जारी यू-१९ विश्वकप क्रिकेटको क्वाटरफाइनलमा पुगेको छ ।
एशोसिएट नेशन नामिबिया पहिलो पटक यू-१९ विश्वकपको दोस्रो चरणमा पुगेको हो । यसअघि नामिबिया सन् २००८ मा ११ औं भएको थियो ।
बगंलादेशको कक्स बजारस्थित शेख कमाल अन्तराष्ट्रिय स्टेडियम एकेडेमी ग्राण्डमा भएको खेलमा नामिबियाले दक्षिण अफ्रिकालाई २ विकेटले हरायो ।
हारसँगै गत संस्करणको विजेता दक्षिण अफ्रिका समूह चरणबाटै घर फर्किने भएको छ । समूह ए बाट नामिबिया र बंगलादेश समूह चरणको अन्तिम खेल अघि नै दोस्रो चरणमा पुगेका छन् ।
पहिले ब्याटिङ गरेको दक्षिण अफ्रिकाले १३७ रनको लक्ष्य प्रस्तुत गरेको थियो । जसलाई नामिबियाले ३९.४ ओभरमा ८ विकेट गुमाएर भेट्टायो । उसका लागि लोहन लाउरेन्सले ५८ रनको महत्वपूर्ण पारी खेले ।
यसअघि पहिले ब्याटिङ गरेको दक्षिण अफ्रिकाले ५० ओभरमा ९ विकेट गुमाएर १३६ रन बनाएको थियो । उसका लागि विलेम लुडेकले ४२ रन बनाए पनि अन्य ब्याट्सयान चल्न सकेनन् ।
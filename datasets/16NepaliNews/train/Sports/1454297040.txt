
﻿इलाम/ नेपाल एपिएफ क्लब आइतबार सरस्वती युथ क्लबलाई ४–० ले पराजित गर्दै माई भ्याली गोल्डकप फुटबल प्रतियोगिताको सेमिफाइनलमा पुगेको छ । गत महिना सुरुंगा गोल्डकपमा सरस्वतीले एपिएफलाई २–१ ले हराएको थियो । नेपाल र भारतको १० टिमको सहभागिता रहेको सुरुंगा गोल्डकपमा व्यहोरेको हारको बदला एपिएफले माई भ्यालीमा पूरा गर्‍यो । प्रतियोगिताअन्तर्गत सोमबार झापा–११ र पोखराको सहारा फुटबल क्लबबीच खेल हुनेछ ।
दुवै हाफमा दुई
फर्ममा रहेको एपिएफ क्लबले सरस्वतीविरुद्ध दुवै हाफमा समान दुई गोल गरेको थियो । सरस्वतीले एपिएफलाई ३२औँ मिनेटसम्म गोलरहित बराबरीमा रोकेको थियो । तर, खेलको ३३औँ मिनेटमा श्याम नेपालीले गोल गरेपछि सरस्वती खेलमा फर्कन सकेन । मध्यान्तरअघि नै राजेन्द्र राउतले एपिएफलाई २–० को अग्रता दिलाए । खेलको ८५औँ मिनेटमा स्ट्राइकर गणेश लावतीले एपिएफलाई ३–० को बलियो स्थितिमा पुर्‍याए । खेलको ९०औँ मिनेटमा सन्तोष श्रेष्ठले एपिएफको जित ४–० को पक्का पारे ।
डिफेन्सका गल्ती
प्रतियोगिताको क्वार्टरफाइनलबाट बाहिरिएको सरस्वती क्लबका प्रशिक्षक नवीन पराजुलीले डिफेन्सका कारण पराजित भएको प्रतिक्रिया दिएका छन् । ‘सामान्य गल्तीका कारण गोल भएपछि खेलाडी नर्भस भए,’ पराजुलीले भने, ‘हामीले डिफेन्सका खेलाडीले सामान्य गल्ती गर्छन् भन्ने सोचेकै थिएनौँ ।’ एपिएफका प्रशिक्षक जनक सिंहले सरस्वतीको डिफेन्स लाइनमा मार्किङको समस्या देखिएकाले गोल अन्तर फराकिलो भएको जनाए । ‘सुरुंगा गोल्डकपको बदला लिनुपर्छ भन्नेमा थियौँ,’ उनले भने ।
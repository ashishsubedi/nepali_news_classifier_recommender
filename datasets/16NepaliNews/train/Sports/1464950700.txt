
﻿युरोकप २०१६ को समूह ‘बी’मा इंग्ल्यान्ड, रुस, स्लोभाकिया र वेल्स छन् । स्लोभाकिया र वेल्सले युरोपियन च्याम्पियनसिपमा डेब्यु गर्न लागेका हुन् । रुस (तत्कालीन सोभियत संघ) पूर्व विजेता हो । उसले सन् १९६० मा आयोजना भएको पहिलो प्रतियोगिताको उपाधि जितेको थियो । नवौँपटक प्रतियोगिता खेल्न लागेको इंग्ल्यान्डले दुईपटक सेमिफाइनलमा पुगेर इतिहास बनाएको छ । पछिल्लो समय निकालेको जित र टोलीमा रहेका प्रतिभावान् खेलाडीको साथ पाएको इंग्ल्यान्डलाई समूह ‘बी’को बलियो टोलीका रूपमा लिइएको छ ।इंग्ल्यान्ड
फिफा विश्वकप २०१४ मा निराशाजनक प्रदर्शन गरे पनि इंग्ल्यान्डले युरो छनोटमा उत्कृष्ट खेल देखायो । छनोट चरणमा खेलिएका सबै १० खेल जित्दै इंग्ल्यान्डले फ्रान्सको टिकट काटेको हो । छनोट चरणमा आठ खेलमा इंग्ल्यान्डले कुनै पनि गोल नखाई जित निकालेको थियो । पछिल्ला सात मैत्रीपूर्ण खेलमा इंग्ल्यान्डले पाँच जित हात पारेको छ । मैत्रीपूर्ण खेलमा इंग्ल्यान्डले युरोकपको साबिक विजेता स्पेन र नेदरल्यान्डलाई हराएको थियो । इंग्लिस टोलीको बलियो पक्ष अग्रपंक्ति हो । गत सिजन प्रिमियर लिगमा चम्किएका ह्यारी केन र जिमी भर्डीबाट इंग्ल्यान्डले आशा गर्न सक्छ । रुस
रुसले युरोकप छनोटको पछिल्ला चार खेलमा लगातार जित निकाल्दै फ्रान्स यात्रा पक्का गरेको हो । समूह ‘जी’को छनोटमा रुस उपविजेता बनेको थियो । छनोट चरणपछि भने रुसको खेल खस्किएको छ । रुस पछिल्ला चार मैत्रीपूर्ण खेलमा तीन खेलमा पराजित छ । त्यसैले रुसका लागि पुनरागमन गर्न कठिन छ । अनुभवी प्रशिक्षक लोयोनिड स्लट्कीलाई युरो २०१६ मा चुनौतीका चाङ छन् । रुसको कमजोरी पक्ष रक्षापंक्तिमा देखिएको छ । जसले मिडफिल्डरलाई समस्यामा पार्नेछ । चोटग्रस्त फरवार्ड एलेक्जेन्डर कोकोरिनले युरोकप २०१६ गुमाउनु रुसको अर्काे घाटा हो ।स्लोभाकिया
स्लोभाकिया साबिक विजेता स्पेन सम्मिलित समूह ‘सी’बाट उपविजेता बन्दै युरोकप २०१६ का लागि छनोट भएको हो । छनोटमा स्लोभाकियाले स्पेनलाई पराजित गरेको थियो । छनोटपछि पनि स्लोभाकियाको फर्म निरन्तर छ । उसले पछिल्ला ६ वटा मैत्रीपूर्ण खेलमा हार व्यहोरेको छैन । प्रशिक्षक जान कोर्जाकले टोलीलाई बलियो तथा सन्तुलित बनाउन निकै मिहिनेत गरेका छन् । कप्तान मार्टिन स्कर्टेल स्लोभाकियाका प्रभावशाली खेलाडी हुन् । यस्तै मारेक हाम्सिक पछिल्लो समय उत्कृष्ट फर्ममा रहेकाले स्लोभाक टिम उत्साहित छ । विश्लेषकले स्लोभाकियालाई ‘सरप्राइज प्याकेज’ टोलीका रूपमा विश्लेषण गरेका छन् । स्लोभाकियाले २०१० को विश्वकपमा साबिक विजेता इटालीलाई पराजित गर्दै समूह चरणबाटै घर फर्कन बाध्य पारेको थियो । वेल्स
पहिलोपटक मुख्य प्रतियोगितामा छनोट भएको वेल्स कमजोर टोली भने होइन । डार्क हर्सको छवि बनाएको वेल्सको वर्तमान टोलीका खेलाडीसँग विश्वका सबै टोलीलाई पराजित गर्न सक्ने क्षमता छ । टोलीलाई गारेथ बेल, आरोन राम्से र एस्ले विलियमजस्ता प्रभावशाली खेलाडीको साथ छ । बेल स्पेनिस क्लब रियल म्याड्रिडबाट खेल्दै आएका छन् भने राम्से आर्सनल तथा विलियम स्वान्सीका खेलाडी हुन् । बेल्जियमपछि दोस्रो हुँदै वेल्सले फ्रान्सको टिकट पक्का गरेको थियो । छनोट चरणमा फरवार्ड वेलले सात खेलमा ११ गोल गरेका थिए । छनोटबाहेक वेल्सले पछिल्लो तीन वर्षमा एन्डोरा, इजरायल र साइप्रस गरी तीन टोलीलाई मात्र पराजित गर्न सकेको छ ।

﻿
लन्डन/ अर्को सातादेखि मेलवर्नमा वर्षको पहिलो ग्रान्डस्लाम अस्ट्रेलियन ओपन सुरु हुँदै छ । प्रतियोगिताका साबिक विजेता सर्वियाली नोभाक जोकोभिक नै दाबेदार मानिएका छन् । उत्कृष्ट फर्ममा रहँदै जोकोभिकले गत वर्ष चारमध्ये तीन ग्रान्डस्लाम जितेका थिए । उनले आफ्नो प्रदर्शनलाई निरन्तरता दिने विश्वास छ ।
इंग्लिस नम्बर एक टेनिस खेलाडी एन्डी मुर्रेले भने यसपटक अस्ट्रेलियन ओपनमा जोकोभिकको दबदबा समाप्त हुने दाबी गरेका छन् । ‘जोकोभिकका गल्ती पछ्याइरहेको छु, एक वर्षभित्र मैले उनको कमजोरी भेटाएँ,’ एटिपी पुरुष वरीयताको दोस्रो स्थानमा रहेका मुर्रेले भने, ‘मैले उनका प्रत्येक खेल हेरेको छु ।’
विपक्षीका कमजोरीको फाइदा खेलाडीले लिनुपर्ने उनले जनाए । ‘सबै खेलाडीका एक न एक कमजोरी हुने गर्छन्, नम्बर एक खेलाडी जोकोभिकका पनि गल्ती छन्,’ उनले भने, ‘अस्ट्रेलियन ओपनमा उनको कमजोरीको फाइदा लिने योजना बनाएको छु ।’ अस्ट्रेलियन ओपनको वरीयता सार्वजनिक भएको छैन ।
तर, पहिलो र दोस्रो वरीयताका खेलाडीले एकैपटक फाइनलमा मात्र प्रतिस्पर्धा गर्छन् । शीर्ष दुई वरीयता प्राप्त खेलाडीले पहिलोदेखि सेमिफाइनलसम्म प्रतिस्पर्धा गर्नु पर्दैन । ‘मलाई विश्वास छ, जोकोभिकलाई पनि हामी पाखा लगाउन सक्छौँ,’ मुर्रेले भने, ‘लामो समयसम्म एकै स्तरमा खेल्न सकिँदैन ।’ सन् २०१० को अस्ट्रेलियन ओपनको फाइनलमा मुर्रे रोजर फेडेररसँग पराजित भएका थिए । सन् २०११ मा उनी जोकोभिकसँगै फाइनलमा हारे । मुर्रेले रियो ओलम्पिक पनि महत्त्वपूर्ण रहेको जनाएका छन् । सन् २०१२ को लन्डन ओलम्पिकमा उनले बेलायतलाई स्वर्णपदक दिलाएका थिए ।

﻿काठमाडौं ।
नेपाल राष्ट्रिय तथा अन्तर्राष्ट्रिय खेलाडी संघले सोमबार युवा तथा खेलकुद मन्त्रालयलाई आसन्न १३ औं दक्षिण एसियाली खेलकुद (साग), सातौं राष्ट्रिय खेलकुद, खेलाडीको सुविधाका विषयमा ध्यानाकर्षण गराउने उद्देश्यले ५ बुँदे सुझाव पत्र बुझाएको छ ।
खेलाडी संघका अध्यक्ष दीपक विष्टसहितको टोलीले सिंहदरबारस्थित युवा तथा खेलकुद मन्त्रालयमा गइ खेलकुद मन्त्री सत्यनारायण मण्डललाई पत्र हस्तान्तरण गरे । सुझाव पत्रमा राष्ट्रिय खेलकुद परिषद् (राखेप) लाई पनि बोधार्थ दिइएको छ ।
सुझाव पत्रमा भारतमा भएको १२ औं सागका पदक विजेता खेलाडीले पाउनु पर्ने नगद पुरस्कार चाँडो उपलब्ध गराउनु पर्ने, नेपाली खेलकुदलाई नियमित रुपमा अघि बढाउन दुईपटक मिति घोषणा हुँदापनि स्थगित भएको सातौं राष्ट्रिय खेलकुद छिट्टै आयोजना गर्नु पर्ने, नेपालले आयोजनाको जिम्मा पाएको १३ औं साग राजधानी मात्र केन्द्रीत नगरी तत्काल भौतिक पूर्वाधार निर्माणलगायत सहभागिता गराउने सम्भावित खेलका लागि योजना अघि बढाउन भनिएको छ ।
त्यस्तै सागमा स्वर्ण जित्ने खेलाडीलाई दिइएको मासिक सुविधालाई नियमावलीमै व्यवस्था गरी नियमित बनाउनु पर्ने तथा विभिन्न खेलका खेलाडहरु एकै ठाउँमा प्रशिक्षण गर्न बाध्य भएकाले प्रत्येक खेलका लागि सुविधा सम्पन्न भौतिक पूर्वाधार निर्माणतर्फ विशेष ध्यान पु¥याउन माग गरिएको छ ।
सुझाव पत्र बुझ्दै मन्त्री मण्डलले खेलाडीहरुको संगठीत संस्थाबाट संगठीत सुझाव आएको बताउदै १३ औं साग आयोजनाका लागि नीति निर्माण गर्न सुझावले सहयोग पु¥याउनुका साथै मार्गदर्शन गर्ने विश्वास व्यक्त गरे । उनले सुझावलाई खेलकुदको पुँजीका रुपमा ग्रहण गरेको बताए ।
मन्त्री मण्डले केहि दिनपछि १३ औं सागको तयारी समिति घोषणा हुने बताउदै अन्तर्राष्ट्रिय जगतमा खेलकुदले जति राष्ट्रलाई चिनाएको छ त्यो मात्रामा राज्यले लगानी नगरेको धारणा व्यक्त गरे ।
अध्यक्ष विष्टले आठौं साफका पदक विजेताले ५ वर्षपछि पुरस्कार पाएको स्मरण गर्दै १२ औं सागका पदक विजेतालाई चाँडो पुरस्कार दिदा सम्मानको छुट्टै महत्व हुने बताए ।
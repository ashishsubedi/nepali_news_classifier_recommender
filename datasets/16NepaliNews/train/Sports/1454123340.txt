
﻿
एजेन्सी
लन्डन, १५ माघ
म्यानचेस्टर सिटीका मिडफिल्डर केभिन डे ब्राउन १० हप्ता मैदानबाहिर रहने भएका छन् । बुधबार राति लिग कपअन्तर्गत एभर्टनविरुद्धको खेलमा केभिन घाइते भएका थिए । खेलका क्रममा उनको दायाँ कुर्कुच्चामा गम्भीर चोट लागेको थियो ।
सिटीलाई झड्का
सिटीका मुख्य खेलाडी घाइते भएको अवस्थामा २४ वर्षीय बेल्जियन मिडफिल्डर केभिनले टिममा राम्रो प्रभाव पारेका थिए । बेन्चबाट पहिलो रोजाइको टिममा केभिनले उत्कृष्ट खेलेपछि सिटीलाई राहत मिलेको थियो । उनकै प्रभावमा सिटीले प्रिमियर लिगमा दाबेदारी प्रस्तुत गर्न सक्षम भएको थियो । उनका एजेन्ट प्याट्रिक डे कोस्टरले केभिन ६ हप्ताका लागि मैदानबाहिरै रहने पुष्टि गरेपछि सिटीलाई घाटा पर्ने पक्का छ ।
१४ खेल गुमाउने
केभिनले प्रिमियर लिग तथा च्याम्पियन्स लिगका महत्त्वपूर्ण म्याचसहित १४ खेल गुमाउनेछन् । उनले २८ फेब्रुवरीमा लिभरपुलसँग हुने लिगकपको फाइनल, च्याम्पियन्स लिगअन्तर्गत डाइनामो किभ र २० मार्चमा हुने म्यानचेस्टर डर्बी गुमाउनेछन् । केभिन जारी सिजनमा सिटीका दोस्रो उच्च गोलकर्ता हुन् । उनले सिजनमा १२ गोल
गरिसकेका छन् ।
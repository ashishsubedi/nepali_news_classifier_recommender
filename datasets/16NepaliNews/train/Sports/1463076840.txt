
﻿काठमाडौं । ललितपुरस्थित च्यासलमा सुबिधा सम्पन्न फुटबल एकेडेमी नेशनल स्पोर्ट्स सेन्टर सञ्चालनमा आएको छ । नेशनल स्पोर्ट्स सेन्टर प्रालिले सञ्चालनमा ल्याएको एकेडमी तथा स्पोर्ट्स सेन्टरको बिहीबार उद्घाटन गरिएको छ ।
फुटबल तथा अन्य खेलमा तल्लो तहबाट खेलाडी उत्पादन गर्ने लक्ष्यका लागि राष्ट्रिय फुटबल टिमका प्रशिक्षक तथा पूर्व कप्तान राजुकाजी शाक्य लगायत अन्य ६ जनाको संग्युक्त लगानीमा नेशनल स्पोर्ट्स सेन्टर संचालनमा आएको हो । करिब ५ रोपनी क्षेत्रफलमा रहेको सेन्टरमा फुटबलका साथै पौडी, टेनिस र जिमको समेत तालिम प्रदान गरिनेछ ।
करिब ३ करोड रुपैयाँ लगानी रहेको स्पोर्ट्स सेन्टरमा शाक्यको साथै, रबी श्रेष्ठ, यामबहादुर खत्री, सुरेन्द्र श्रेष्ठ, दिनेश ब्यन्जनकार र रामलाल ब्यन्जनकारको लगानी रहेको छ । सुबिधा सम्पन्न सेन्टरमा फुटसल, स्विमिङ पुल, सावना, टेनिस, रेस्टुरेन्ट र कन्फरेन्स हलसमेत रहेको छ ।
पत्रकार सम्मेलनमा प्रशिक्षक शाक्यले अन्तराष्ट्रिय स्तरको खेलाडी उत्पादन गर्ने लक्ष्यका साथ सेन्टरको स्थापना गरिएको बताए । त्यस्तै श्रेष्ठले यस स्पोर्ट्स सेन्टरले ग्रासरुटबाटै खेलाडीहरु उत्पादन गर्न सहयोग पुग्ने विश्वास व्यक्त गरे ।
खेल पत्रकारको टोलि विजयी
यसैबीच स्पोर्ट्स सेन्टरको उद्घाटनको अवसरमा आयोजक र नेपाल खेलकुद पत्रकार मञ्चबीच मैत्रीपूर्ण फुटसल खेल भएको थियो । जसमा नेपाल खेलकुद पत्रकार मञ्चको टोलीले राष्ट्रिय टोलीका प्रशिक्षक राजुकाजी शाक्यको कप्तानीमा रहेको आयोजक नेसनल स्पोर्ट्स सेन्टरलाई १३–५ ले पराजित गर्यो ।

पत्रकारको जितमा निशान राईले ४ तथा सुबास हुमागाईले ३ गोल गरे । त्यस्तै बासु अवाल र आदर्श ढकाल २–२ गोल गर्दा प्रजित शाक्य र प्रज्वल शाक्यले एक एक गोल गरे ।
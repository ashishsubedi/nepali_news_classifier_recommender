
﻿
नयाँ पत्रिकाकाठमाडौं, १६ माघ
आइसिसी यू–१९ विश्वकपको पहिलो खेलमा टेस्ट मान्यताप्राप्त राष्ट्र न्युजिल्यान्डको टोलीलाई ३२ रनले पराजित गरेपछि नेपालको युवा टोलीमा आत्मविश्वास बढेको छ । सानदार सुरुवात गरेको नेपाली टोलीलाई समूह चरणका बाँकी दुई खेलमा न्युजिल्यान्डमाथि हात पारेको जितले प्रभाव पार्नेछ । पहिलो खेलमा सनसनीपूर्ण नतिजापछि नेपालले दोस्रो खेलमा शनिबार बंगलादेशको फतुल्लाहमा आयरल्यान्डसँग प्रतिस्पर्धा गर्दै छ ।
नौलो टोली होइन आयरल्यान्ड
चार महिनाअघि मलेसियामा भएको छनोट प्रतियोतिगामा नेपालले आयरल्यान्डलाई पराजित गर्दै बंगलादेशको टिकट पक्का गरेको हो । एसोसिएट राष्ट्रमध्यै सबैभन्दा बलियो टोली आयरल्यान्डमाथि नेपालले छनोटमा दुई जित निकालेको थियो । नेपालले समूह चरणको अन्तिम खेलमा आयरल्यान्डलाई ८ विकेटको फराकिलो अन्तरले पराजित गरेको थियो । यस्तै, फाइनलमा ३ विकेटको जित हात पारेको थियो । अहिले दुवै टोलीका अधिकांश खेलाडीले छनोट प्रतियोगिता खेलेका छन् । दुवै टोली एकअर्काप्रति परिचित छन् ।
आयरल्यान्ड दबाबमा, नेपाल आत्मविश्वासी
टेस्ट मान्यताप्राप्त राष्ट्र न्युजिल्यान्डलाई पराजित गरेको नेपाल आत्मविश्वासी छ । त्यसको सकारात्मक प्रभाव नेपालले आयरल्यान्डविरुद्धको खेलमा देखाउन सक्छ । ठीक विपरीत पहिलो खेल गुमाएको आयरल्यान्ड दबाबमा छ । नेपालविरुद्धको खेल गुमाए आयरल्यान्ड प्रतियोगिताबाट बाहिरिन सक्छ । त्यसैले आयरल्यान्ड जितका लागि खेल्नेछ, जसको फाइदा नेपालले लिन सक्छ । बलियो टोलीविरुद्ध सनसनीपूर्ण जित र दोस्रो खेलमा आफूसरहकै प्रतिद्वन्द्वी पाउनु नेपालका लागि फाइदा हो ।
स्पिनरमैत्री पिच
बंगालदेश उड्नुअघि नेपालका प्रशिक्षक जगत टमाटाले बंगालदेशको पिच स्पिनरका लागि राम्रो भएको बताउँदै स्पिन बलिङ हतियार बनाउने बताएका थिए । नभन्दै न्युजिल्यान्डविरुद्ध प्रेम तामाङले १० ओभर बलिङ गर्दै ३८ रन दिएर २ विकेट लिए भने सुशील कँडेलले कुनै पनि विकेट लिन नसके पनि धारिलो बलिङको नमुना प्रस्तुत गरे । उनले १० ओभरमा १ मेडन राखेर केवल २९ रन दिए । स्पिनरबाहेक नेपालका तीव्र गतिका बलर दीपेन्द्रसिंह ऐरी ३ विकेट लिएर नेपालको जितमा हिरो साबित भए । यता, भारतविरुद्ध तीन विकेट लिएका आयरल्यान्डका स्पिनर रोनी एन्डर्स पनि नेपालका लागि घातकसिद्ध हुन सक्छन् ।
आयरल्यान्डसँग छैटौँ भिडन्त
नेपाल र आयरल्यान्डका युवा टोलीले छैटौँपटक प्रतिस्पर्धा गर्न लागेका हुन् । यसअघि भएका पाँच भिडन्तमा नेपालले चार खेल जितेको छ । चार महिनाअघि भएको छनोटमा दुईपटक भिड्दा नेपालले ८ र २ विकेटको जित निकालेको थियो । त्यसअघि सन् २००४ को यू–१९ विश्वकपमा नेपालले आयरल्यान्डलाई ६० रनले हराएको थियो । २०११ मा भएको छनोटमा पनि नेपालले १४ रनको जित निकाल्यो । २०१२ को विश्वकपमा भने आयरल्यान्डले नेपाललाई १४ रनले नै पराजित
गरेको थियो ।
दोस्रो चरण पुग्ने आशा
यू–१९ विश्वकपमा नेपालको लक्ष्य दोस्रो चरणमा पुग्नु हो । जुन नेपालका प्रशिक्षक र कप्तानले बंगलादेश उड्नुअघि बताएका थिए । पहिलो खेलमा न्युजिल्यान्डलाई हराएपछि नेपालको अभियान बलियो भएको छ । शनिबार आयरल्यान्डलाई पराजित गर्न सके नेपाल दोस्रो चरणनजिक पुग्नेछ । नेपालका टिम व्यवस्थापक सुदीप शर्माले क्रिकइन्फोसँग कुरा गर्दै नेपाली टिम आयरल्यान्डविरुद्धको खेलमा केन्द्रित रहेको बताएका छन् । उनले भने, ‘हामी आयरल्यान्डविरुद्धको खेलमा केन्द्रित छौँ । यदि हामीले आयरल्यान्डलाई पराजित गर्न सक्यौँ भने हामी दोस्रो चरणनजिक हुनेछौँ ।’
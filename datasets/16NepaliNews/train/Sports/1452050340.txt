
﻿श्रीलोचन राजोपाध्याय/नयाँ पत्रिकाकाठमाडौं, २२ पुस
राष्ट्रिय खेलकुद परिषद्का तत्कालीन सदस्यसचिव युवराज लामाले अदालतको अपहेलना गरेको भन्दै अन्तर्राष्ट्रिय मान्यताप्राप्त नेपाल ओलम्पिक कमिटी (एनओसी)का तत्कालीन अध्यक्ष धु्रवबहादुर प्रधान र महासचिव जीवनराम श्रेष्ठविरुद्ध दायर गरेको मुद्दा सर्वोच्च अदालतले खारेज गरेको छ । लामाले प्रधान र श्रेष्ठले अदालतकै अपहेलना हुने गरी गतिविधि गरेको जनाउँदै अदालतमा रिट दायर गरेका थिए । सर्वोच्च अदालतका प्रधानन्यायाधीश कल्याण श्रेष्ठ र तथा न्यायाधीश चोलेन्द्रशमशेर राणाको संयुक्त इजलासले प्रधान र श्रेष्ठले अदालतको अपहेलना गरेको नठहर्ने फैसला गरेको हो ।
यसैगरी, अदालतले लामाले नै दायर गरेको अर्को रिट पनि खारेज गरेको छ । लामाले डोटी जिल्ला प्रशासनमा दर्ता भएको राष्ट्रिय ओलम्पिक कमिटी दर्ता खारेज गरी पाऊँ भनी अदालतमा रिट दायर गरेका थिए ।
०६८ मा प्रधान र श्रेष्ठले डोटीमा राष्ट्रिय ओलम्पिक कमिटी दर्ता गरेका थिए । प्रधानन्यायाधीश श्रेष्ठ र न्यायाधीश राणाले लामाको रिट खारेज गर्दै डोटीमा दर्ता भएको ओलम्पिकलाई मान्यता दिएका छन् । नेपाल ओलम्पिक कमिटीमा अध्यक्ष श्रेष्ठले डोटीमा एनजिओका रूपमा कमिटी दर्ता गरेको दाबी गरेका छन् ।
‘हामीले डोटीमा राष्ट्रिय ओलम्पिक कमिटी एनजिओका रूपमा दर्ता गरेका थियौँ,’ उनले भने, ‘अरू कुनै उद्देश्यले दर्ता गरेका होइनौँ ।’ डोटीमा दर्ता भएको ओलम्पिक कमिटीको उद्देश्य पनि खेलाडी उत्पादन र खेल विकास नै रहेको श्रेष्ठको भनाइ छ । ‘हामीले डोटीमा दर्ता भएको ओलम्पिकबाट खेलाडी उत्पादन र खेल विकास गर्ने लक्ष्य राखेका छौँ,’ उनले भने ।
एनओसीले अन्तर्राष्ट्रिय ओलम्पिक कमिटी
(आइओसी)को अवधारणाअनुसार काम गरेकाले नै सर्वोच्च अदालतले आफूहरूको पक्षमा फैसला गरेको बताए । ‘हामीले कानुनभन्दा बाहिर कहिल्यै काम गरेनौँ,’ उनले भने, ‘यहाँको कानुन र अन्तर्राष्ट्रिय ओलम्पिक कमिटीकै नियमअनुसार नेपालमा खेलकुद गतिविधि सञ्चालन गरिरहेका छौँ र गरिरहनेछौँ ।’
अदालतले आफूहरूले गरेको काम ठीक भएको प्रमाणित गरेको श्रेष्ठले बताए । ‘अहिले अदालतले पनि हाम्रो काम ठीक भएको फैसला गरेको छ,’ उनले भने । श्रेष्ठले विवादकै कारण नेपालमा ओलम्पिक गतिविधिमा अवरोध आएको बताए । ‘पछिल्ला केही वर्ष ओलिम्पकमा विवाद देखिएको थियो, जसका कारण ओलम्पिक गतिविधिमा अवरोध आएको थियो,’ उनी भन्छन् । उनले रुक्मशमशेर राणासँगको दुई बुँदे सम्झौतालगत्तै मुलुकमा ओलम्पिक विवाद समाप्त भएको दाबी गरेका छन् ।
परिषद्का पूर्वसदस्यसचिव लामाले आफूले अदालतको निर्णय स्वीकार गर्ने जनाएका छन् । ‘सम्मानित सर्वोच्च अदालतले गरेको निर्णय स्वीकार गर्छु,’ लामाले भने ।
तर, अदालतको निर्णयपछि नेपालमा फेरि दुई–दुईवटा ओलम्पिक कमिटी अस्तित्वमा आएको उनले दाबी गरेका छन् । ‘सर्वोच्च अदालतकै निर्णयअनुसार नेपालमा दुई ओलम्पिक देखिएका छन्,’ उनले भने, ‘तत्कालीन प्रधानन्यायाधीश खिलराज रेग्मीले काठमाडौं जिल्ला प्रशासनमा दर्ता भएको ओलम्पिकलाई मान्यता दिएका थिए, अब डोटीको ओलम्पिकले पनि मान्यता पाएको छ, अहिले स्वयं सर्वोच्चले नै दुई ओलम्पिकलाई मान्यता दिएको छ ।’ उनले नेपालमा एउटै मात्र ओलम्पिक रहनुपर्ने धारणा राखे ।

﻿
२७ पुस, काठमाडौं । अफगानिस्तानका मोहम्मद शेहजादले अविजित ११८ रनको पारी खेल्दै टी-२० अन्तराष्ट्रियमा व्यक्तिगत चौथो उच्च स्कोर बनाएका छन् । यससँगै उनले टी-२० ब्याट्सम्यानको र्‍याङ्किङमा शीर्ष १० मा परेका छन् ।
जिम्बाबेविरुद्धको दोस्रो टी-२० मा शेहजादले ६७ बलमा १० चौका र ८ छक्कासहित अविजित ११८ रन बनाए । यससँगै उनी टी-२० अन्तराष्ट्रियमा शतक पुरा गर्ने पहिलो अफगान क्रिकेटर समेत बने ।
शेहजादको उत्कृष्ट पारीसँगै अफगानिस्तानले २० ओभरमा ६ विकेट गुमाएर २१५ रन बनायो । जवाफमा मैदान उत्रिएको जिम्बावेलाई १४३ रनमा अलआउट गर्दै अफगानिस्तानले ८१ रनको जित हात पारेको छ । यससँगै अफगानिस्तानले २ म्याचको टी-२० सिरिज २-० ले जितेको छ ।
कीर्तिमानी पारीसँगै शेहजाद अन्तराष्ट्रिय क्रिकेट काउन्सिलको टी-२० र्‍याङ्किङमा १२ स्थाान माथि उक्लिएर टप १० मा परेका छन् । टी-२० र्‍याङ्किङमा अफगान क्रिकेटर शीर्ष १० मा परेको यो पहिलो पटक हो ।
शेहजाद टी-२० ब्याट्सम्यान र दौलत जादरान बलरको सूचीमा आठौं नम्बरमा छन् । दौलत छ स्थान माथि उक्लिएर आठौं नम्बरमा परेका हुन् ।
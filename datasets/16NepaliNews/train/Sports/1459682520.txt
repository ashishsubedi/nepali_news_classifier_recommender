
﻿मड्रिड । स्पेनिस ला लिगा फुटबलको चर्चित इएल क्लासिको भिडन्तमा शनिबार राती रियल मड्रिडले बार्सिलोनालाई २–१ ले पराजित गरेको छ । स्ट्राइकर क्रिष्टियानो रोनाल्डो चम्किएपछि १० खेलाडीमा सिमित रियलले बार्सिलोनालाई पराजित गरेको हो ।
सिजनको दोस्रो इएल क्लासिकोमा रोनाल्डोले ८५ औ मिनेटमा गरेको गोल निर्णायक बन्यो । साथै बार्सिलोनाको ३९ खेल देखिको अपराजित यात्रामा समेत पूर्णविराम लाग्यो । बार्सिलोना गत वर्षको अक्टोबरमा सेभिल्लासँग २–१ ले पराजित भएयता अपराजित थियो । ८३ औं मिनेटमा कप्तान सर्जियो रामोस दोहोरो पहेँलो कार्ड खाँदै मैदानबाट बाहिरिएपछि रियल १० खेलाडीमा सीमित भएको थियो । तर, त्यसको दुई मिनेट पछी नै ग्यारेथ बेलको क्रसमा रोनाल्डोले गोल गरेपछि रियलले इएल क्लासिको दोस्रो भिडन्त आफनो पक्षमा बनायो ।
गत नोभेम्बर २१ मा भएको सिजनको पहिलो इएल क्लासिको बार्सिलोनाले ४–० ले जितेको थियो । पोर्चुगिज स्ट्राइकर रोनाल्डोले यो सिजनको ४२ औ गोल समेत हो । साथै रोनाल्डोले ला लिगामा मात्रै २९ गोल पुर्याएका छन् । यता, क्लबका पुर्व खेलाडी जोहान क्रायफको सम्मान र श्रद्धाञ्जलीको रुपमा रहेको खेलमा बार्सिलोनाका स्टार खेलाडीहरु लियोनल मेस्सी, लुइस स्वारेज र नेइमारले इएल क्लासिकोमा गोल गर्न सकेनन् । र, शीर्ष स्थानको बार्सिलोनाले ९ अंकको स्पस्ट अग्रता बनाउन असफल भयो । बार्सिलोनाका पूर्व खेलाडी जोहान क्रायाफको क्यान्सरका कारण चैत ११ गते निधन भएको थियो । क्रायाफ बार्सिलोनाको पुर्व प्रशिक्षक समेत थिए ।
बार्सिलोनाको घरेलु मैदान नाउक्याम्पमा पहिलो हाफमा गोलरहित बराबरीमा सकिएको खेलको दोस्रो हाफको ५६ औं मिनेटमा जेरार्ड पिकेले गोल गर्दै घरेलु टोली बार्सिलोनाले सुरुवाती अग्रता लिएको थियो । तर, ६२ औं मिनेटमा करिम बेन्जिमाले गोल गर्दै रियललाई खेलमा फर्काएका थिए । बेन्जिमाको यो ला लिगामा सिजनको २१ औं गोल हो ।
इएल क्लासिको भिडन्तको जितपछि तेस्रो स्थानको रियलले ६९ अंक भएको छ । पराजित शीर्ष स्थानको बार्सिलोनाको ७६ अंक छ । ७० अंक जोडेको एथ्लेटिको मड्रिड दोस्रो स्थानमा छ । शनिबार राती नै एथ्लेटिको मड्रिडले रियल बेटिशलाई ५–१ ले पराजित गरेको थियो । त्यस्तै लास पाल्मासले भ्यालेन्सियालाई २–१ ले पराजित गर्यो । एजेन्सी
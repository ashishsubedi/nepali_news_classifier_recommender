
﻿
एजेन्सी मेलबर्न, १० माघ
एक वर्षअघि उनी महिला एकल टेनिसको विश्व वरीयतामा ५० नम्बरमा थिइन् । लयमा फर्कन निकै संघर्षरत थिइन् । तीन वर्षअघि लगातार दुई अस्ट्रेलियन ओपन जितेपछि बेलारुसकी सुन्दरी भिक्टोरिया अजरेन्का विश्व नम्बर एकमा पुगेकी थिइन् । तर, चोटले सताएपछि उनको प्रदर्शन र वरीयता लगातार ओलारो लाग्यो । वर्षको पहिलो ग्रान्डस्लाम टेनिसमा भने उनले आफ्नो पुरानो फर्म फर्काउन सफल भएकी छिन् ।
मेलबर्नमा रवाफ कामयै
गत फेब्रुअरीमा उनी विश्वको ४९औँ वरीयतामा थिइन् । यो साता अजरेन्का १६औँ वरीयतामा आइपुगेकी छिन् । मेलबर्नमा आफ्नो उत्कृष्ट लय कायम राखेकी
अजरेन्काको खेल उपाधितर्फ लम्किरहेको देखिन्छ । शनिबार अन्तिम १६ मा स्थान सुरक्षित गर्ने क्रममा अजरेन्काले जापानकी नाओमी ओसाकालाई ६–१ र ६–१ ले सहज रूपमा पाखा लगाइन् । अजरेन्काले पछिल्ला पाँच खेलमा केवल ६ अंक मात्र गुमाएकी छिन् । यसले उनी अघिल्ला संस्करणमा भन्दा उत्कृष्ट लयमा रहेको देखाएको छ ।
पुरुष खेलाडीभन्दा पनि उत्कृष्ट
टेनिसमा ५० प्रतिशत बेसलाइन अंक हात पार्नुलाई धेरै राम्रो मानिन्छ । पुरुष एकलतर्फका नम्बर एक खेलाडी नोभाक जोकोभिकको बेसलाइन ५६ प्रतिशत छ । यसैगरी, डेभिड फेररको ५७ र एन्डी मुर्रेको ६२ प्रतिशत छ । अजरेन्काको भने ७३ प्रतिशत बेसलाइन अंक छ । उनले १०१/१३९ बेसलाइन अंक हात पारेकी छिन् । प्रतियोगितामा भाग लिएका महिला खेलाडीमध्ये कसैको पनि ६० प्रतिशतभन्दा बढी बेसलाइन अंक छैन ।
गार्बिन स्तब्ध
तेस्रो वरीयताकी स्पेनिस खेलाडी गार्बिन मुगुरुचा तेस्रो चरणमै पराजित भएकी छिन् । उनलाई चेक रिपब्लिककी बारबोरा स्ट्रिकोभाले पराजित गरेकी हुन् । ४८औँ वरीयताकी बारबोराले गार्बिनमाथि ६–३ र ६–२ को जित निकालिन् । चौथोपटक सम्म सर्भिस ड्रप गरेपछि गत वर्षको विम्बल्डन टेनिसकी उपविजेता गार्बिन खेल हार्न बाध्य भइन् । यता सातौँ वरीयताकी एन्जलिकी केर्वरले अन्तिम १६ मा स्थान पक्का गरेकी छिन् । उनले अमेरिकाकी म्याडिसन ब्रन्गललाई ६–१ र ६–३ ले पराजित गरिन् । उनले खेल जित्न केवल ५७ मिनेट लगाएकी थिइन् ।
वाउरिन्काको ४००औँ जित
चौथो वरीयताका स्विस खेलाडी स्टान वाउरिन्काले खेलजीवनको ४००औँ जित हात परेका छन् । अस्ट्रेलियन ओपनको चौथो चरणमा प्रवेश गर्ने क्रममा उनले चेक रिपब्लिकका लुकास रोसोलाई ६–२, ६–३ र ७–६(७–३) ले पराजित गरे । सन् २०१४ का विजेता वाउरिन्काले अब १३औँ वरीयताका मिलोस राओनिकसँग प्रतिस्पर्धा गर्नेछन् । पुरुष एकलतर्फ ब्रिटिस नम्बर एक एन्डी मुर्रे अन्तिम १६ मा पुग्न सफल भए । मुर्रेले पोर्चुगलका जोआओ साउसालाई ६–२, ३–६, ६–२ र ६–२ ले पराजित गरे ।
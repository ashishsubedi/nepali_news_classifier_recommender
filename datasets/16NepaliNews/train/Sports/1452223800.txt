
﻿नयाँ पत्रिकाकाठमाडौं, २४ पुस
यू–२३ राष्ट्रिय फुटबल टोलीका प्रमुख प्रशिक्षक बालगोपाल महर्जनले बंगबन्धु गोल्डकपमा सेमिफाइनलको लक्ष्य भएको बताएका छन् । समूह बीमा रहेको नेपालले साबिक विजेता मलेसिया मात्र कडा प्रतिद्वन्द्वी रहेको प्रशिक्षक महर्जनले जनाए । ‘हाम्रो लक्ष्य भनेकै सेमिफाइनल हो,’ महर्जनले भने, ‘मलेसिया मात्र बलियो टोली हो, सोबाहेक अन्य प्रतिस्पर्धी हाम्रै लेभलका हुन् ।’
आसन्न १२औँ दक्षिण एसियाली खेलकुद प्रतियोगितालाई मध्यनजर राखेर पनि बंगबन्धु गोल्डकपमा उत्कृष्ट नतिजा निकाल्नुपर्ने दबाब रहेको उनले जनाए । ‘गोल्डकपपछि हामी सागमा सहभागिता जनाउनेछौँ, भारतमा उत्कृष्ट नतिजा निकाल्न ढाकामा राम्रो गर्नुपर्छ,’ महर्जनले भने । यसअघि सिनियर टोलीका प्रमुख प्रशिक्षक प्याट्रिक ओसेम्स अखिल नेपाल फुटबल संघ (एन्फा)सँग आन्तरिक विवादका कारण नेपाल आएनन् । एन्फाले ओसेम्सकै जिम्मेवारी महर्जनलाई दिएको हो ।
ओसेम्सले बंगबन्धु फुटबलमा आफूले छनोट नगरेका खेलाडी पनि परेकोमा आपत्ति जनाएका थिए । यता, प्रशिक्षक महर्जनले युवा खेलाडीको बाहुल्यता रहेको जनाए । तर, उनले नेपाली टोलीको रक्षापंक्ति कमजोर रहेको खुलाएका छन् । ‘हाम्रो मुख्य समस्या नै डिफेन्स हो,’ उनले भने, ‘खेलाडीको आपसी तालमेल मिलेको छैन ।’
नवौँ दक्षिण एसियाली फुटबल च्याम्पियनसिपमा गरेका गल्ती बंगबन्धु गोल्डकपमा नदोहोर्‍याउने उनले जनाए । ‘हामीले भारतमा गरेका गल्ती ढाकामा गर्नेछैनौँ, स–साना गल्ती सच्याउने प्रयासमा छौँ ।’ प्रशिक्षक महर्जनले युवा खेलाडीबाट आशावादी भएको जनाए । ‘अहिले छनोट भएका युवा खेलाडी निकै प्रतिभाशाली छन्, सबै खेलाडीका व्यक्तिगत प्रदर्शनबाट खुसी छु,’ उनले भने, ‘उनीहरूले सागमा पनि राम्रो गर्ने अपेक्षा छ ।’
प्रशिक्षणमा उत्कृष्ट प्रदर्शन गरेका खेलाडीलाई बंगबन्धु गोल्डकपका लागि छनोट गरेको उनले जानकारी दिए । ‘क्लोज क्याम्पमा उत्कृष्ट प्रदर्शन गरेका खेलाडी मात्र अन्तिम २३ मा परेका छन्, यसबाहेक नराम्रो प्रदर्शन गरेकालाई राखेका छैनौँ,’ खेलाडी छनोट प्रक्रियाबारे उनले भने । यसैबीच, एन्फाले बंगबन्धु गोल्डकपमा सहभागिता जनाउने खेलाडीलाई राखेपका सदस्यसचिव केशवकुमार विष्टले बिहीबार बिदाइ गरेका छन् ।
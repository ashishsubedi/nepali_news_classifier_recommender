
﻿श्रीलोचन राजोपाध्याय-
रियल म्याड्रिडका क्रिस्टियानो रोनाल्डो र बार्सिलोनाका प्ले मेकर लियोनल मेसीले प्रतिसाता लाखौँ डलर पारिश्रमिक लिन्छन् । वर्तमान समयमा रोनाल्डो र मेसी चर्चित फुटबलर हुन् । युरोपियन क्बलहरूले खेलाडीका क्षमताअनुसार पारिश्रमिक दिने गर्छन् । युरोपियन फुटबल बजारमा औसत मानिने खेलाडीको पनि भविष्य सुनिश्चित छ । यो एउटा केवल उदाहरण मात्रै हो ।
अन्तर्राष्ट्रिय खेलकुदका विज्ञहरू फुटबल विश्वकै नम्बर एक खेल भन्न रुचाउँछन् । हरेक राष्ट्रमा अन्य खेलका दाँजोमा फुटबलरले राम्रो आम्दानी गर्छन् । अपवादका रूपमा केही खेलहरू अगाडि छन् । तर, समग्रमा फुटबल क्षेत्रमा लाग्ने व्यक्तिको करिअर राम्रो देखिन्छ ।
पछिल्लो समय फुटबलमा देखिएका म्याचफिक्सिङ र एन्फा विवादले समर्थक र फुटबलर दु:खी बने । धेरैजसोले फुटबलरको भविष्य छैन भन्न थाले । तर, बंगबन्धु गोल्डकप फुटबलको सफलतासँगै नेपालमा पनि फुटबल खेलाडीको भविष्य छ भन्ने आशा थपिएको छ ।
नेपालमा फुटबलले बिस्तारै लय समात्न थालेको छ । अहिले पनि नेपालका सामान्य बल हान्न जान्ने खेलाडीले मासिक दश हजार रुपैयाँ पाइरहेका छन् । अझ राम्रा खेलाडीहरूले प्रतिमहिना ५० हजार रुपैयाँभन्दा बढी तलब बुझिरहेका छन् । नेपालजस्तो अर्धव्यावसायिक खेल क्षेत्रमा एक खेलाडीले ५० हजारभन्दा माथि पाउनु भनेको चानचुने होइन । फुटबलमा यस्तो समय नआएको होइन, एक खेलाडीले प्रतिमहिना औसत एक लाखभन्दा बढी पारिश्रमिक लिन्थे ।
निजी क्षेत्रमा अवसर
खेल क्षेत्रमा पनि खेलाडीको ‘स्कोप’ छ । एक फुटबलर निजी कम्पनीसँग सहकार्य गर्दै आफ्नो भविष्य दरिलो बनाउन सक्छ । ठूलो कम्पनीले आफ्नो उत्पादन बजारमा पुर्‍याउन खेलाडीलाई प्रयोग गर्छन् । खेलाडी आफैँमा एक ब्रान्ड हुन् । त्यही ब्रान्डको सहयोगमा कम्पनीहरूले आफ्नो उत्पादन बजारमा पुर्‍याएको उदाहरण प्रशस्त छन् । बहुचर्चित कम्पनीले खेलाडीलाई ‘ब्रान्ड एम्बास्डर’ बनाउने चलन नै चलिसक्यो । त्यस्ता कम्पनीले खेलाडीसँग सम्झौता गर्दै निश्चित पारिश्रमिक दिन्छ । फुटबलर यस किसिमको गतिविधिमा संलग्न हुँदा आफ्नो करिअर पनि बनाइरहेका हुन्छन् ।
धैर्यको आवश्यकता
नेपालको परिप्रेक्षमा खेल क्षेत्रमा लागेर करिअर छैन भन्नेहरूको एक जमात नै छ । अर्को पक्षले यसमा करिअर छ भन्ने गर्छन् । बालगोपाल महर्जन, उपेन्द्रमान सिंह, हरि खड्का, राजुकाजी शाक्य, विमल घर्तीमगर र रोहित चन्द आदिले आ–आफ्नो करिअर फुटबलमा बनाइसकेका छन् । सबै खेलाडीले त्यो सफलता एकैपटक हात पार्न सक्दैनन् । जो खेलाडी ‘डेडिकेसन’का साथ अगाडि बढ्छन्, उनीहरू मात्रै सफल हुन्छन् । अझ लगनशीलता तथा धैर्य अति आवश्यक पर्छ । भोलिका दिनमा स्टार फुटबलर बन्न उसले ग्रासरुटबाटै मिहिनेत गर्नुपर्छ । ग्रासरुटमै मिहिनेत गरेका खेलाडी सफलताका सिँढी चढिरहेका हुन्छन् ।
त्यस्ता खेलाडीहरू जिल्ला, क्षेत्रीय, क्लब हुँदै राष्ट्रिय फुटबल टोलीसम्म पुगेको उदाहरण छन् । राष्ट्रिय टोलीमा पुग्ने खेलाडीका लागि भविष्यमा राम्रो अवसर आउने गर्छ । यी गुण भएका खेलाडीले भोलिका दिनमा राष्ट्रिय टोलीमा पर्दै अन्तर्राष्ट्रिय एक्सपोजरसमेत पाउन सक्छन् । विमल र रोहित चन्द अहिले विदेशी क्लबमा आबद्ध छन् ।
एकेडेमी एक माध्यम
अर्जेन्टिनी कप्तान मेसी बार्सिलोनाद्वारा सञ्चालित एकेडेमीकै उत्पादन हुन् । विश्वका चर्चित फुटबलर एकेडेमीबाट आएका छन् । नेपालको सन्दर्भमा अहिलेको राष्ट्रिय टोलीका धेरै युवा खेलाडी कुनै न कुनै एकेडेमीकै उत्पादन हुन् । धेरैजसो एन्फा एकेडेमीकै छन् । नेपालका एन्फा एकेडेमीपछि पोखराको सहारा एकेडेमीले पनि युवा खेलाडी उत्पादन गरिरहेको छ । एकेडेमीमा आबद्ध भएर पनि खेलाडीले आफ्नो भविष्य बनाउन सक्छन् ।
कामविहीन हुनुपर्दैन
अन्य खेलका खेलाडीले सन्न्यास लिएपछि खाली नै बस्नुपर्ने अवस्था छ । तर, फुटबलबाट सन्न्यास लिएका खेलाडी लगभग खाली बस्नु नपर्ने वातावरण नेपालमा छ । उनीहरू कुनै न कुनै भूमिकामा यसै खेल क्षेत्रसँग आबद्ध हुन्छन् नै । ती फुटबलर प्रशिक्षकका रूपमा दोस्रो अध्याय सुरु गर्छन् । पछिल्लो समय नेपालमा विद्यालय, कलेज तथा विश्वविद्यालयले पनि फुटबल खेल समावेश गरेका छन् ।
अहिले फुटसल पनि लोकप्रिय बनिरहेको छ । कलेज, विद्यालय तथा फुटसल चलाउने मालिकले खेलाडीलाई प्रशिक्षण गराउन प्रशिक्षक राख्ने गर्छन् । हामी अहिले देख्न सक्छौँ, धेरैजसो पूर्व तथा वर्तमान खेलाडीले कुनै स्कुल वा कलेजसँग आबद्ध भएका छन् । प्रशिक्षकका रूपमा पनि उनीहरूले राम्रो आम्दानी गरिरहेका छन् । यस किसिमले पनि एक खेलाडी भविष्यमा प्रशिक्षकका रूपमा आफ्नो करिअर बनाउन सक्छन् ।
कति हुन्छ कमाइ ?
सामान्य खेलाडीले मासिक दश हजार रुपैयाँ पाइरहेका छन्।
राम्रा खेलाडीले प्रतिमहिना ५० हजार रुपैयाँभन्दा बढी तलब बुझिरहेका छन् ।
फुटबलमा लाग्नेलाई पूर्वकप्तान हरि खड्काका टिप्स
सफल खेलाडी बन्न ‘डेडिकेटेड’ हुनु आवश्यक छ । अनुशासन अति आवश्यक छ । अनुशासन सबै क्षेत्रमा लागू हुन्छ । तर, विशेषत: खेल क्षेत्रमा यो धेरै आवश्यक छ ।
राज्यको पनि दायित्व हुनुपर्छ । राज्यले नेपालमा खेलकुदमय वातावरण बनाउनुपर्छ ।
नेपालमा अरू खेलको दाँजोमा फुटबलमा खेलेर बाँच्नसक्ने अवस्था सुरु भएको छ । तर, राज्यको खेलकुदलाई हेर्ने दृष्टिकोण परिवर्तन गर्नुपर्छ ।
राज्यले खेल क्षेत्रमा धेरै बजेट निकासा गर्नुपर्छ । राज्यले ग्रासरुटदेखिको विकास योजना ल्याउनुपर्छ ।
यहाँ अन्तर्राष्ट्रियस्तरको रंगशाला छैन, त्यो आवश्यक भइरहेको छ । यसले पनि खेल क्षेत्रमा प्रभाव पारेको छ ।
राष्ट्रिय टोलीमा परेका खेलाडीलाई अन्तर्राष्ट्रिय एक्सपोजर प्रदान गर्नुपर्छ ।
सम्बन्धित निकायले दीर्घकालीन योजना बनाउनुपर्छ ।


﻿नयाँ पत्रिकाकाठमाडौं, ३१ असार
नविता श्रेष्ठले सानै छँदा नखेलेको कुनै खेल छैन होला । बाल्यकालमा उनी कहिले फुटबल भने कहिले क्रिकेट खेल्न भ्याउँथिन् । तेक्वान्दोमा हाफ ब्ल्याकबेल्टसम्म पुगेकी नविताको खेल करिअर टेबलटेनिसमा बन्यो । उनी घरेलु टेबलटेनिसमा ०६७ यता अपराजित छिन् । गीता थापाले सन्न्यास लिएपछि नम्बर एक स्थानमा रहेकी नवितालाई हराउन सक्ने क्षमता अरू स्वदेशी खेलाडीमा देखिएको छैन।
१२औँ सागमा पदक
गत वर्ष टेबलटेनिस करिअरमा उनका लागि विशेष रह्यो । लगातार पाँचपल्ट राष्ट्रिय प्रतियोगितामा च्याम्पियन भएकी उनले महिला एकलमा आठ उपाधि जितेकी छिन् । उनले नन्द एलिना महर्जनसँग मिलेर १२औँ दक्षिण एसियाली खेलकुद (साग)को महिला डबल्समा नेपाललाई कांस्यपदक दिलाएकी थिइन् । दक्षिण एसियाबाहिर पनि उनको प्रदर्शन उत्कृष्ट रह्यो । क्वालालम्पुरमा भएको विश्व टिम टेबलटेनिस च्याम्पियनसिपमा ५९औँ वरीयताको इस्टोनिया र पाकिस्तानमाथि नेपालले हात पारेको जितमा उनकै प्रदर्शन मुख्य रहेको थियो । त्यसमा उनले २—२ खेल जितेकी थिइन् ।
४ सय २३औँ वरीयता
अन्तर्राष्ट्रिय महिला टबेलटेनिस वरीयताको शीर्ष पाँच सयभित्र स्थान रक्षा गर्ने नविता नेपालकी पहिलो महिला खेलाडी हुन् । उनी अहिले विश्व वरीयताको ४२३औँ स्थानमा छिन् । पाँच सयभित्र पर्नेलाई विश्व टेबलटेनिसमा निकै राम्रो मानिन्छ । यस सफलता हात पार्न उनले निकै मिहिनेत गरेकी छिन् । साथै अन्तर्राष्ट्रिय प्रतियोगितामा पनि राम्रो नतिजा निकालेकी छिन् । उनले चीनमा भएको विश्व टेबलटेनिस च्याम्पियनसिपको महिला एकलमा भेनेजुएला र पाकिस्तानी खेलाडीलाई पराजित गरेकी थिइन् । दक्षिण कोरियामा सम्पन्न २८औँ युनिभर्सियाड गेम्समा अल्जेरिया र सिएरालियोनका खेलाडीलाई पन्छाउँदै उनले नकआउट चरणको स्थान पक्का गरेकी थिइन् । लगातार सुधारिएको प्रदर्शन गरेपछि उनले वरीयतामा ठूलै फड्को मारेकी हुन् ।
पिपुल्स च्वाइसमा मनोनीत
करिअरकै उत्कृष्ट लयमा रहेकाले नै उनी पल्सर स्पोर्टस् अवार्ड २०७२ को पिपुल्स च्वाइस विधाको मनोनयनमा परेकी छिन् । यसमा क्रिकेटका सन्दीप लामिछाने, फुटबलका नवयुग श्रेष्ठ, भारोत्तोलनकी तारादेवी पुन र भलिबलकी प्रतिभा माली पनि छन् । एसएमएस भोटिङ र फेसबुकको लाइकको आधारमा विजेताको घोषणा ६ साउनमा प्रज्ञा प्रतिष्ठानमा हुने समारोहमा गरिनेछ । ‘वर्षका उत्कृष्ट महिला खेलाडीको विधामा पहिले पनि मनोनयनमा परेकी थिएँ, यसपालि पिपुल्स च्वाइसको मनोनयनमा छनोट भएँ, निक्कै खुसी लागेको छ,’ २४ वर्षीया नविताले भनिन्, ‘परिवार, गुरुलगायत सबैको सहयोगले यहा“सम्म आइपुगेकी छु, विशेषगरी मेरा पति (राकेश महर्जन)लाई धन्यवाद ।’
परिवारभित्रै प्रतिस्पर्धा
अहिले नवितालाई चुनौती दिन सक्ने खेलाडी परिवारभित्रै छन् । श्रीमान् राकेशकी बहिनी एलिना, रबिना महर्जन, सेलिसा महर्जन, स्वेच्छा नेम्बाङ नवितालाई चुनौती दिन सक्ने खेलाडीमा पर्छन् । तर नविताभन्दा उनीहरू निकै पछाडि छन् । ‘नविताको सोच र व्यवहार सकारात्मक छ, शारीरिक र मानसिक रूपमा पनि बलियो छिन्,’ प्रशिक्षक नवीन सुवालले भने, ‘उनको स्तरभन्दा अरू महिला खेलाडी निक्कै तल छन् त्यसैले अझै केही वर्ष उनको राज निरन्तर हुने देखिन्छ ।’ प्रशिक्षक नवीन नविताको स्तरमा अन्य खेलाडी पुग्न अहिलेभन्दा दोब्बर मिहिनेत गर्नुपर्ने दाबी गर्छन् ।
घरेलु खेलमा अपराजित
नविता काठमाडौंमा ०६५ मा सम्पन्न पाँचौँ राष्ट्रिय खेलकुदको सेमिफाइनलमा रिता प्रजापतिसँग हारेकी थिइन् । त्यसपछि २०६७ मा विराटनगरमा भएको ३३औँ राष्ट्रिय टेबलटेनिसको फाइनलमा स्वेच्छालाई पराजित गर्दै उनी नेपालको नम्बर १ खेलाडी भएकी थिइन् । त्यसयता उनी घरेलु बोर्डमा अपराजित छन् । आक्रामक खेल्ने उनी जुनियर तहबाटै अब्बल खेलाडी थिइन् । उनले सन् २००६ मा भएको एसियन जुनियर टेबलटेनिस च्याम्पियनसिपमा पनि कांस्यपदक जितेकी थिइन् । एमबिए अध्ययनरत उनले ढाका साग (२०११) मा पनि नेपालको प्रतिनिधित्व गरेकी थिइन् । उनले एसियन च्याम्पियनसिप, वल्र्ड च्याम्पियनसिप र वल्र्डकपसहित नौ अन्तर्राष्ट्रिय प्रतियोगिता खेल्न भ्याइसकेकी छन् ।
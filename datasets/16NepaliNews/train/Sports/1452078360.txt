
﻿
सन्देश श्रेष्ठ
२२ पुस, पोखरा । नेपालकै पहिलो भलिवल प्रशिक्षण केन्द्र पोखरामा बन्ने भएको छ । कास्की जिल्ला भलिवल संघको अगुवाइमा नेपालमै पहिलोपटक क्षेत्रीय स्तरको भलिवल प्रशिक्षण केन्द्र पोखरामा बन्न लागेको हो ।
पचास लाखको लागतमा निर्माण गर्न लागेको सो भलिवल प्रशिक्षण केन्द्रको बुधबार एक कार्यक्रमकाबीच राष्ट्रिय खेलकुद परिषदका सदस्यसचिव केशवकुमार विष्टले शिलान्यास गरे ।
कार्यक्रममा बोल्दै सदस्यसचिव विष्टले खेलको माध्यमबाट भारतसँग सम्बन्ध सुधार गर्ने बताए । भारतको अघोषित नाकाबन्दीले मानवीय संकट उत्पन्न भएको भन्दै जनस्तरबाट साफ गेम बहिस्कार गर्नुपर्ने आवाज उठिरहेका बेला उनले साफ गेम बहिस्कार गरेर थप सम्बन्ध बिगार्नुभन्दा सहभागि भएर सम्बन्ध सुधार्नुपर्नेमा जोड दिए ।
उनले भने, ‘एकथरी मान्छेहरु भारतमा हुने साफ गेम बहिस्कार गर्नुपर्छ भन्दैछन्, तर यो सम्बन्ध सुधार्ने अवसर हो, हामीले बहिस्कार हैन, खेल खेलेर सम्बन्ध सुधार गर्नुपर्छ ।’ उनले भारतले दिएको दुःख र तिक्ततालाई अभावकाबीच पनि उनीहरुकै मैदानमा गएर उनीहरुलाई हराउँदै नेपालले खेल जितेर जवाफ दिनुपर्ने धारणा व्यक्त गरे ।
सदस्यसचिव विष्टले भलिवल प्रशिक्षण केन्द्र ५० लाखमा बन्न लागेको हो भने त्यसमा ५० लाख सरकारको तर्फबाट दिने घोषणा गरे । उनले भने,-‘पचास लाखमा भलिवल प्रशिक्षण केन्द्र बनाउने तपाईंहरुको योजना रहेछ, यदि यो सत्य हो भने पचास लाख तपाईंहरुले जुटाएको डकुमेन्ट पेस गर्नुस्, म तपाईंहरुलाई थप ५० लाख सरकारको तर्फबाट तत्काल निकासा गर्छु ।’
सदस्यसचिव विष्टले भलिवललाई राष्ट्रिय खेल बनाउनुपर्ने पनि बताए । उनले भने,-‘हिमाल, पहाड, तराई जहाँपनि खेल्न मिल्ने खेल भलिवल हो, यसलाई राष्ट्रिय खेल बनाउनुपर्छ, तर यो मेरो वशमा छैन, यो क्याविनेटमा गईसकेको छ, तर मलाई निर्णय गर्न दिने हो भने म एक मिनेटमा भलिवल छनौट गर्छु ।’
पश्चिमाञ्चल क्षेत्रीय खेलकुद विकास समितिका अध्यक्ष खगराज पौडेलले भलिवल प्रशिक्षण केन्द्र एक वर्ष भित्रमा बनाएर राष्ट्रिय स्तरको भलिवल प्रतियोगिता गरिछाड्ने दृढता व्यक्त गरे ।
कार्यक्रममा कास्की जिल्ला भलिबल संघका अध्यक्ष भीम पराजुलीले विभिन्न संघसंस्थाको सहकार्यमा भलिवल प्रशिक्षण केन्द्र बनाउन लागिएको बताए ।
कार्यक्रममा कास्की जिल्ला खेलकुद विकास समितिका अध्यक्ष यामबहादुर गुरुङले स्वागत र समितिका कार्यालय प्रमुख प्रकाश वरालले सञ्चालन गरेका थिए ।
एन्फा कास्कीमा विवाद, खारेज गर्ने सदस्यसचिवको चेतावनी

यसैबीच अखिल नेपाल फुटवल संघ (एन्फा) कास्कीमा विवाद चर्किएको छ । कार्यवाहक अध्यक्ष धरमबहादुर लामिछाने र उपाध्यक्ष मिलन गुरुङबीच विवाद चर्किएको हो । एकले अर्कोलाई एन्फा कास्कीले सञ्चालन गरेको मनकामना केबलकार पोखरा कप फुटवल प्रतियोगिताको रकम हिनामिना गरेको आरोप लगाएपछि विवाद चरम उत्कर्षमा पुगेको छ । विवादकै कारण मंसिर अघि नै सम्पन्न हुने पोखरा कप फुटवल प्रतियोगिता यस वर्ष मिति पनि तोक्न सकेको छैन ।
विवाद मिलाउन शुरुमा एन्फा कास्कीको कार्यसमिति र पछि सल्लाहकारसहित बैठक बसेको थियो । तर दुवै बैठकले विवाद मिलाउन नसकेपछि साधारणसभा बोलाइएको छ । साधारण सभाले नै विवाद मिलाउने अपेक्षासहित बैठक डाकिएको एन्फा कास्कीका पूर्व अध्यक्ष खेमबहादुर गुरुङले बताए । उसो त अहिलेको समिति नै बैधानिक नभएको चर्चा समेत चल्न थालेको छ । एक वर्षअघी निर्वाचित अध्यक्ष गोपीबहादुर भट्टराईले घरायासी कारण देखाउँदै राजिनामा दिएपछि कार्यवाहक अध्यक्ष बनेका धरमबहादुर लामिछानेले अधिवेशन नगराई आफू अध्यक्ष भएको बताउँदै आएका छन् । कार्यवाहक अध्यक्ष ६ महिना मात्रै चलाउन पाउने भएपनि उनले एक वर्ष वितिसक्दा पनि अधिवेशन नगराउँदा समिति अबैध भएको खेलकुद क्षेत्रकाहरु टिप्पणी गर्छन् ।
विवाद र आर्थिक हिनामिनाको आरोप बारे प्रतिक्रिया माग्दा कार्यवाहक अध्यक्ष लामिछाने र उपाध्यक्ष गुरुङ दुबैले सामान्य कुरा भन्दै विवाद मिल्ने क्रममा रहेको बताए । उनीहरुले साधारणसभा पछि विवाद मिल्ने दाबी गरे । यद्यपी दुबैले आर्थिक हिनामिना नगरेको जिकिर गरेका छन् ।
एन्फा कास्कीको साधारणसभा आगामी सोमबार बोलाइएको छ ।
यसैबीच, राष्ट्रिय खेलकुद परिषदका सदस्य सचिव केशबबहादुर विष्टले अबैध एन्फा कास्कीलाई कार्वाही गर्ने चेतावनी दिएका छन् । पश्चिमाञ्चल क्षेत्रीय भलिवल प्रशिक्षण केन्द्रको उद्घाटन पछि पत्रकारहरुसँग कुरा गर्दै उनले विवाद बारे आफूलाई थाहा नभएपनि अबैध हो भने खारेज गर्ने बताए । उनले समयमा अधिवेशन नगरेको तथा आर्थिक हिनामिना भएकोबारे छानविन गर्न एक उच्चस्तरीय समिति बनेको र उक्त समितिले सिफारिस गर्ने वित्तिकै कार्वाही प्रक्रिया अघि बढ्ने बताए ।
फोटो ः सुदर्शन रञ्जित
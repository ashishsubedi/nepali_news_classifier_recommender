
﻿एजेन्सी कोलकाता,  ५ जेठ
इन्डियन प्रिमियर लिग (आइपिएल)अन्तर्गत रोयल च्यालेन्जर्स बेंग्लोरले कोलकातामाथि ९ विकेटको सानदार जित दर्ता गराएको छ । जितसँगै बेंग्लोर अंकतालिकाको पाँचौँ स्थानमा उक्लिँदै अघिल्लो चरणको सम्भावना जीवितै राखेको छ ।कोलकाताको मजबुत योगफल
कोलकातास्थित इडन गार्डेनमा टस हारेर पहिले ब्याटिङ गरेको घरेलु टोली कोलकत्ताले २० ओभरमा १ सय ८३ रन जोड्यो । ओपनर रविन उथप्पा २ रनमै आउट भएपछि कप्तान गौतम गाम्भिर र मनीष पाण्डेले ७६ रनको साझेदारी गर्दै कोलकातालाई विशाल योगफलतर्फ डोहोर्‍याए । गाम्भिरले अर्धशतक प्रहार गर्ने क्रममा ५१ रन जोडे भने पाण्डेले पनि ५० रनको योगदान गरे । गाम्भिरले ३४ बल खेल्दा ७ चौका प्रहार गर्दा पाण्डेले ३५ बलमा ५ चौका र २ छक्का हिर्काए । युसुफ पठान ६ रनमा आउट भए । आन्द्रे रसेलले नटआउट ३९ रन जोड्दै घरेलु टोलीको मजबुत स्कोर खडा गरे । रसेलले १९ बल खेल्दा २ चौका र ३ छक्का हिर्काए । यस्तै, सकिब अल हसनले नटआउट १८ रनको योगदान गरे । बलिङतर्फ बेंग्लोरका श्रीनाथ अरविन्दले २ विकेट लिए । एकबाल अब्दुला र युज्भेन्द्र चहालले १–१ विकेट हात पारे ।बेंग्लोरको सहज जित
१ सय ८४ रनको लक्ष्य बेंग्लोरले १८.४ ओभरमा १ विकेटको क्षतिमा पार गर्‍यो । बेंग्लोरका ओपनर क्रिस गेल १ रनबाट अर्धशतक बनाउन चुके । गेलले ३१ बल खेलेर ५ चौका र ४ छक्का हिर्काए । कप्तान विराट कोहलीले नटआउट ७५ रनको सानदार ब्याटिङ गरे । कोहलीले ५१ बल खेल्दा ५ चौका र ३ छक्का प्रहार गरे । यस्तै, एबी डी भिलियर्सले पनि नटआउट ५९ रन जोडे । उनले ३१ बलमा ५ चौका र ३ छक्का हिर्काए । कोहली र भिलियर्सबीच नटआउट १ सय १५ रनको साझेदारी भएको थियो ।विराट शीर्ष स्थानमा
जारी आइपिएलमा बेंग्लोरका कप्तान सर्वाधिक रन बनाउने खेलाडीको शीर्ष स्थानमा उक्लिएका छन् । उनले अहिलेसम्म १२ खेलबाट ७ सय ५२ रन जोडेका छन् । त्यसक्रममा कोहलीले ३ शतक प्रहार गरिसकेका छन् भने ३ अर्धशतक बनाएका छन् । दोस्रो स्थानमा पनि बेंग्लोरकै भिलियर्स छन् । भिलियर्सले अहिलेसम्म ५ सय ९७ रन बनाएका छन् । जसमा १ शतक र ५ अर्धशतक समावेश छन् । तेस्रो स्थानमा हैदराबादका डेभिड वार्नर छन् । उनले ५ सय ६७ रन बनाइसकेका छन् ।
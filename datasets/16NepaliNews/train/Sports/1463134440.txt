
﻿
सन्डरल्यान्डले एभर्टनमाथि ३–० को जित निकाल्दा न्युकासल र नर्विच रेलिगेसनमा परेका हुन्एजेन्सी सन्डरल्यान्ड, ३१ वैशाख 
इंग्लिस प्रिमियर लिगमा सन्डरल्यान्डले महत्त्वपूर्ण खेलमा एभर्टनलाई ३–० ले पराजित गर्दै रेलिगेसन टारेको छ । सन्डरल्यान्डले ३७औँ चरणमा हात पारेको महत्त्वपूर्ण जितले दुई क्लब अन्तिम खेलअघि नै रेलिगेसनमा परेका छन् । रेलिगेसनबाट जोगिन सन्डरल्यान्डको बराबरी वा हारको कामना गरेका न्युकासल युनाइटेड र नर्विच सिटी रेलिगेसनमा परेका हुन् । प्रिमियर लिगमा एस्टन भिल्ला यसअघि नै रेलिगेसनमा परिसकेको छ ।उचित समयको जित
३७औँ चरणको खेलमा सन्डरल्यान्डले अंक गुमाएको खण्डमा मात्र न्युकासल र नर्विचको रेलिगेसनबाट जोगिने आशा बाँकी रहन्थ्यो । किनकि सन्डरल्यान्डले अंक गुमाउँदा अन्तिम खेलमा हात पारेको जितले नर्विच वा न्युकासलमध्ये एक टिम रेलिगेसनबाट जोगिन्थे । तर, ३७औँ चरणमा सन्डरल्यान्डले जित निकाल्दै दुवै टोलीसँगै ४ अंकको अग्रता लिएको छ । अब अन्तिम खेलमा न्युकासल र नर्विचले जित हात पारे त्यो सान्त्वनामै सीमित हुनेछ ।महत्वपूर्ण खेलमा सानदार प्रदर्शन
महत्त्वपूर्ण खेलमा एभर्टनलाई पराजित गर्ने क्रममा सन्डरल्यान्डले घरेलु मैदानमा सानदार खेल पस्कियो । खेलको ३८औँ मिनेटमा प्याट्रिक भान आनहोल्टले फ्रिकिकमार्फत गोल गर्दै सन्डरल्यान्डलाई अग्रता दिलाए । चार मिनेटपछि सन्डरल्यान्डले अग्रता दोब्बर पार्‍यो । ४२औँ मिनेटमा कोनले सिक्स यार्ड बक्सबाट सानदार फिनिसिङ गरेका थिए । ५५औँ मिनेटमा कोनले व्यक्तिगत दोस्रो गोल गर्दा सन्डरल्यान्डले अग्रता ३–० मा पुर्‍याएको थियो ।६ वर्षपछि रेलिगेसनमा
न्युकासल पछिल्लोपटक सन् २००९–१० को च्याम्पियनसिप जित्दै प्रिमियर लिगमा उक्लिएको थियो । २०१० देखि प्रभावशाली प्रदर्शन गरेको न्युकासलको खेल अघिल्लो सिजनदेखि खस्किएको थियो । पहिलो श्रेणीको लिग चारपटक जित्ने इतिहास बनाएको न्युकासल अघिल्लो सिजनको अन्तिम खेलमा वेस्ट ह्यामलाई पराजित गर्दै रेलिगेसनबाट जोगिएको थियो ।चौथोपटक रेलिगेसनमा
नर्विच रेलिगेसनमा परेको यो चौथोपटक हो । चार पटकसम्म प्रिमियर लिगबाट रेलिगेसनमा पर्ने अर्काे टोली क्रिस्टल प्यालेस हो । २०१० पछि नर्विच रेलिगेसनमा परेको यो दोस्रोपटक हो । नर्विच २०१३ मा पनि रेलिगेसनमा परेको थियो । दुई वर्षपछि प्रिमियर लिगमा फर्किएको नर्विच फेरि रेलिगेसनमा परेको हो ।के तपाईंलाई थाहा छ ?
सन्डरल्यान्ड पछिल्लो १० वर्षदेखि लगातार प्रिमियर लिगमा छ । यसअघि सन्डरल्यान्ड सन् २००६–०७ मा रेलिगेसनमा परेको थियो । यो सिजन सन्डरल्यान्ड २ सय ७३ दिन रेलिगेसन जोनमा रहे पनि प्रिमियर लिगमै रहन सफल भयो । यता, सन्डरल्यान्डभन्दा पाँच दिन कम रेलिगेसन जोनमा रहेको एस्टन भिल्ला भने तल्लो डिभिजनमा झर्न बाध्य भयो । यो सिजन सन्डरल्यान्डले चार गोल फ्रिकिकमार्फत गर्न सफल भयो । चेल्सी र वेस्ट ह्यामले पनि चार गोल फ्रिकिकमार्फत गरेका थिए । २०१३ पछि सन्डरल्यान्डका दुई डिफेन्डरले गोल गर्न सफल भए । बुधबार एभर्टनविरुद्ध गरेका तीन गोल डिफेन्डरले गरेका हुन् । एभर्टनले तीन गोल भन्दा बढी अन्तरमा लगातार दुई खेल हारेको २००९ पछि पहिलोपटक हो । सन्डरल्यान्डले पछिल्ला सात खेलमा प्लेइङ–११ सेट परिवर्तन नगरेको यो पहिलोपटक हो ।लिभरपुल र चेल्सी रोकिए
बुधबार राति नै भएको खेलमा लिभरपुल र चेल्सीले १–१ गोलको बराबरी खेल्दै अंक बाँडेका छन् । खेलको ३२औँ मिनेटमा इडिन हजार्डको गोलबाट चेल्सीले अग्रता लिएको थियो । तर, खेलको अन्तिम सेकेन्डमा लिभरपुलका क्रिस्टियन बेन्टेकेले गोल फर्काएपछि चेल्सी जितबाट विमुख बन्यो ।
बराबरीपछि लिभरपुलको पाँचौँ स्थानमा रहेर सिजन अन्त्य गर्ने अभियान समाप्त भएको छ । साविक विजेता चेल्सी शीर्ष १० भन्दा तल झर्ने सम्भावना बढेको छ । यता, वाटफोर्डलाई ४–२ ले पराजित गरे पनि नर्विच भने रेलिगेसनमा पार्न बाध्य भयो । सन्डरल्यान्डले एभर्टनमाथि जित हात पारेपछि नर्विचको रेलिगेसनबाट बच्ने अभियान समाप्त भएको थियो ।

﻿काठमाडौं । रुपीनाला युवा समाज नेपालको आयोजनामा ‘टुर दि वारपाक’ क्रस कन्ट्री माउन्टेन वाइक साइक्लिङ हुने भएको छ । गत वैशाख १२ गते गएको विनाशकारी भूकम्पको केन्द्रविन्दु भएको स्थान बारपाकको भूकम्पपीडितको सहयोगार्थ ‘टुर दि वारपाक’ हुने आयोजकले पत्रकार सम्मेलन गरेर जानकारी गराए ।
दुई चरणमा विभाजित साइक्लिङको समूह ‘ए’ वैशाख १० गते काठमाडौंबाट गोरखा जानेछन् । त्यसपछि समूह बीको टोलीसँग मिसिएर ११ गते गोरखाबाट भूकम्प केन्द्रविन्दु वारपाक प्रस्थान गर्नेछ । टुर दि वारपाक साइक्लिङमा करिव दुई सय जनाको सहभागिता रहने आयोजकले जनाएको छ । जसमा नेपालसहित अमेरिका, भारत, थाइल्याण्ड, बंगलादेश, इटाली, इंग्ल्याण्ड, अष्ट्रेलियालगायतका देशका राइडरहरुको सहभागिता रहनेछ ।
भूकम्पले पुर्याएको क्षतिको पुनर्निर्माणका लागि कसैको आश नगरौं भन्ने उद्देश्यले साइक्लिङको आयोजना गर्न लागिएको रुपीनाला युवा समाज नेपालका अध्यक्ष तुलराम घलेले जानकारी गराए । अध्यक्ष घलेका अनुसार साइक्लिङको माध्यमबाट भूकम्पपीडितको लागि फन्ड उठाउने र बारपाक पुनर्निर्माणका लागि सहयोग गर्ने जानकारी गराए ।
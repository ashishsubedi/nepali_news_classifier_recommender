
﻿काठमाडौँ । ताजेकिस्तानमा हुने एएफसी यु–१४ रिजनल गल्स फुटबल च्याम्पियनसिपको तयारी स्वरूप बुधबार भएको मैत्रीपूर्ण खेलमा नेपालको यु–१४ गल्स टिमले भुटानको टोलिलाई २–१ ले पराजित गरेको छ ।
भक्तपुरस्थित मध्यपुर फुटबल एसोसियसनको मैदानमा भएको खेलमा खेलमा नेपाललाई जित दिलाउन सुमित्रा पाख्रीन र पवित्रा राइले गोल गरिन । भुटानकी सोनाम ल्हामोले एक गोल फर्काइन । प्रतिस्प्रधात्मक खेलको १२ औँ मिनेटमा सुमित्राको गोलबाट सुरुवाती अग्रता लिएको नेपालले ३० औँ मिनेटमा पवित्राको गोलबाट दोब्बर बनाएको थियो । तर, खेलको ३६ औँ मिनेटमा भुटानकी सोनामले एक गोल गर्दै गोल संख्या कम गरिन ।
एएफसी यु–१४ रिजनल गल्स फुटबल च्याम्पियनसिपको तयारीको लागी नेपाल आएको भुटानको टिमसंग नेपालले मैत्रीपूर्ण खेल खेलेको हो । एएफसी यु–१४ रिजनल गल्स च्याम्पियनसिप अप्रिल २६ तारिखदेखि ताजकिस्तानमा हुदै छ । अघिल्लो संस्करणमा नेपाल फाइनलमा बंगलादेशसँग १–० ले पराजित हुँदै उपविजेतामा समेटिएको थियो ।
यस संस्करणको प्रतियोगितामा नेपाल समूह ‘बी’मा रहेको छ । नेपालको समूहमा भारत र बंगलादेश रहेका छन् । नेपालले पहिलो खेल २७ अप्रिलमा भारतसँग तथा २८ अप्रिलमा बंगलादेशसँग खेल्नेछ । च्याम्पियनसिपका लागी अखिल नेपाल फुटबल संघ एन्फाले यसअघि नै नेपाली टोलीको घोषणा गरिसकेको छ । एन्फाका प्राविधिक निर्देशक जापानी चियाकी ताकेदा र प्रशिक्षक विनोद लामाले १८ सदस्यीय नेपाली टोलीको घोषणा गरेका हुन् ।
च्याम्पियनसिप खेल्ने नेपाली टोलीमा पत्रिता राई, पूनम घिमिरे, पूर्णिमा घिसिङ, रजनी ठोकर, रज्जु खड्का, रोशनी खत्री, सविना चौधरी र रजनी थोकर हुन् । त्यस्तै, अन्जना राना मगर, दिल कुमारी मगर, दुर्गा खत्री, सलोनी राना मगर, सरिता न्यौपाने, श्रीषा कार्की, सुमित्रा पाख्रिन, सुनु जिम्बा, मनिषा गिरी र उदया थापा अन्तिम १८ भित्र समेटिएका छन् ।

﻿एजेन्सी बार्सिलोना, ७ फागुन
बार्सिलोनाका अर्जेन्टिनी स्ट्राइकर लियोनल मेसीले ला लिगामा ३ सयौँ गोल गरेका छन् । ला लिगाअन्तर्गत बुधबार स्पोर्टिङ गिजोनविरुद्ध २ गोल गर्दै ३ सयौँ गोलको कोसेढुंगा पार गरेका हुन् । लुइस सुआरेजले अर्काे गोल गरेपछि बार्सिलोनाले ३–१ को जित निकाल्यो ।बार्सिलोनाको १० हजार गोल पूरा
मेसीले ला लिगामा ३ सयौँ गोल गरेको दिन बार्सिलोनाले अर्काे इतिहास बनायो । बार्सिलोनाले बुधबार सबै प्रतिस्पर्धामा गरी १० हजार गोल पूरा गरेको हो । बार्सिलोनाले पछिल्लो १ सय १७ वर्षमा यो इतिहास बनाएको हो । यसअघि सन् २०१० मा ९ हजार गोल पूरा गर्दा पनि मेसीले नै गोल गरेका थिए । बार्सिलोनाले १० हजार गोल पूरा गर्दा मेसीले ४.३९ प्रतिशतको योगदान गरेका छन् ।खेलजीवनमा ५ सय १५ गोल
मेसीले क्लब र देशका लागि अहिलेसम्म ५ सय १५ गोल गरेका छन् । बार्सिलोनाका लागि ३ सय १ गोल पूरा गरेका मेसीले अर्जेन्टिनाका लागि ४९ गोल  गरिसकेका छन् ।मेसी र सुआरेजको तालमेल
मेसीले सेल्टा भिगोविरुद्धको अघिल्लो खेलमा ३ सयौँ गोल गर्ने अवसर पाएका थिए । तर, मेसीले प्राप्त पेनाल्टीमा गोल नगरी लुइस सुआरेजलाई पास मिलाइदिएका थिए । तर, यसपटक भने मेसीले २५औँ मिनेटमा गोल गर्दै ला लिगामा गोल संख्या ३ सय पुर्‍याए । पाँच मिनेटपछि दोस्रो गोल गर्न मेसीले सुआरेजको पासलाई सदुपयोग गरेका थिए । ६७औँ मिनेटमा सुआरेजले बार्सिलोनाको लागि तेस्रो गोल गरेका थिए ।
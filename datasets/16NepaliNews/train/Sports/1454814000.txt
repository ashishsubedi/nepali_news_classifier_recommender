
﻿भारोत्तोलनमा १–१ रजत र कांस्य, कुस्तीमा कांस्य 

श्रीलोचन राजोपाध्याय/नयाँ पत्रिकासिलोङ (मेघालय), २४ माघ
१२औँ दक्षिण एसियाली खेलकुद (साग)को दोस्रो दिन नेपालले तीन पदक जितेको छ । दोस्रो दिन नेपालले भारोत्तोलनमा रजत र कांस्य गरी दुई पदक जित्यो । यस्तै, नेपालले कुस्तीतर्फ कांस्य जित्न सफल भयो ।
विकासले दिलाए रजत
गुवाहाटीमा भएको खेलमा भारोत्तोलनका खेलाडी विकास थापाले नेपाललाई रजत दिलाए । उनले ६२ केजी तौल समूहमा पदक जिते । उनी श्रीलंकाली खेलाडी अन्टोनस सुदेशसँग फाइनलमा पराजित भए । थापाले कुल २ सय ४२ केजी भार उचाले । थापाले स्न्याचतर्फ १ सय १२ केजी तथा जर्कमा १ सय ३० केजी तौल उचालेका थिए । श्रीलंकाली खेलाडी अन्टोनसले कुल २ सय ६५ केजी तौल उचाल्दै स्वर्ण जिते । जर्कमा अन्टोनसले एकैपटक १ सय ५० केजी तौल भार उठाएका थिए । थापाले स्वर्ण जित्न कम्तीमा २५ केजी भार उचाल्नुपर्ने थियो । तर, थापाले अन्टोनसको भन्दा २० केजी कम उठाए ।
स्वर्ण जित्ने सक्दो प्रयास 
नेपाललाई पहिलो रजत दिलाएका थापाले भने, ‘मेरो लक्ष्य स्वर्ण नै थियो, सक्दो प्रयास गरेको थिएँ ।’ सागको इतिहासमा भारोत्तोलनमा नेपाल पदकविहीन भएको छैन । भारोत्तोलनका प्रशिक्षक सुनील जोशीले थापाबाट स्वर्णको आशा गरेको बताए । २००६ को कोलम्बो संस्करणमा कमल अधिकारीले नेपाललाई पहिलोपटक स्वर्ण दिलाएका थिए ।

चौधरीले दिलाइन् पहिलो पदक 
भारोत्तोलनतर्फ नेपालले शनिबार कांस्य हात पार्दै पदकको खाता खोल्यो । ५३ केजी तौल समूहमा देवीकुमारी चौधरीले कांस्य जितिन् । उनले कुल १ सय २९ केजी तौल उठाइन् । उनले स्न्याचतर्फ ५४ केजी तथा क्लिन एन्ड जर्कमा ७९ केजी तौल उचाल्दै कांस्य पदक पक्का पारिन् । समूहमा भारतले स्वर्ण जित्यो ।
यसैगरी, ६५ केजी पुरुषमा प्रकाश केसी चौथो भएका छन् । उनले कुल १ सय ९८ केजी तौल उचाले । सो समूहमा भारतका गुरुजाले २ सय ४१ केजी तौल उचाल्दै स्वर्ण पदक जितेका थिए ।
मनीषा चौथो
यसैगरी, ४८ केजी महिलामा नेपालकी मनीषा रानाभाटले चौथो स्थान हात पारिन् । उनले १ सय ७ केजी तौल उचालिन् । सो समूहमा भारतका मरिभान चनूले १ सय ६९ केजी तौलका साथ स्वर्ण जितिन् ।
कुस्तीमा पनि कांस्य
नेपालले १२औँ सागको दोस्रो दिन पदक जित्ने क्रममा कुस्तीले पनि सफलता हात पारेको छ । कुस्तीमा सरोज यादवले कांस्य हात पारे । उनी आफ्नो समूहमा चौथो भएपछि नेपालले कांस्य जितेको हो । कुस्तीमा दुई सेमिफाइनलिस्टले सीधै कांस्य पदक पाउने प्रावधान छ ।
भारतले जित्यो १४ स्वर्ण 
सागको दोस्रो दिन भारतले १४ स्वर्ण र ५ रजत जित्दै पदक तालिकाको शीर्ष स्थानमा पकड बनाएको छ । दोस्रो स्थानको श्रीलंकाले ४ स्वर्ण, १० रजत र ७ कांस्य गरी २१ पदक जित्यो । ६ पदक जित्दै तेस्रो स्थानमा रहेको बंगलादेशले १ स्वर्ण, २ रजत र ३ कांस्य जितेको छ । यस्तै, चौथो स्थानको पाकिस्तानले २ रजत र ८ कांस्यसहित ९ पदक जित्यो । नेपाल १ रजत र २ कांस्य गरी ३ पदकका साथ पाँचौँ स्थानमा छ । छैटौँ स्थानको अफगानिस्तानले अहिलेसम्म १ कांस्य मात्र जितेको छ ।
नेपाल सेमिफाइनलमा
सागअन्तर्गत महिला भलिबलमा नेपाल शनिबार सेमिफाइनलमा प्रवेश गरेको छ । नेपाल अफगानिस्तानबाट वाकओभर पाउँदै समूह कको उपविजेता हुँदै सेमिफाइनल पुगेको हो । अघिल्लो दिन नेपाल श्रीलंकासँग ३–० ले पराजित भएको थियो । उक्त समूहमा पुरुषमा समूह एको लिग खेलमा भारतले नेपाललाई ३–० ले हरायो ।
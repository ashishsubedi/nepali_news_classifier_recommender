
﻿एजेन्सी मेलबर्न,१७ माघ
साविक विजेता सेरेना विलियम्सलाई पराजित गर्दै एन्जिलेकी केर्वरले अस्ट्रेलियन ओपनको महिला एकलतर्फको उपाधि जितेकी छिन् । जर्मन खेलाडी केर्वरले ग्रान्डस्लाम टेनिसको उपाधि जितेको यो पहिलोपटक हो ।रोमाञ्चक भिडन्त
तीन सेट चलेको खेलको पहिलो सेट केर्वरले ६–४ ले जित्दै विश्व नम्बर एक अमेरिकी खेलाडीमाथि दबाब बढाएकी थिइन् । तर, दोस्रो सेटमा खेलमा फर्किएकी सेरेनाले ६–३ ले जित्दै खेललाई बराबरीमा ल्याइन् । प्रतिस्पर्धात्मक निर्णायक तेस्रो सेट सातौँ वरीयताकी केर्वरले जित्दै वर्षको पहिलो ग्रान्डस्लाम कब्जा गरिन् ।१७ वर्षपछि उपाधि
२८ वर्षीय केर्वर १७ वर्षपछि मुख्य प्रतियोगिताको उपाधि जित्ने जर्मन खेलाडी हुन् । यसअघि सन् १९९९ मा स्टेफी ग्राफले फ्रेन्च ओपनको उपाधि जितेका थिए । २६औँ पटक ग्रान्डस्लामको फाइनलमा पुगेकी ३४ वर्षीया सेरेना पाँचौपटक पराजित भइन् । सेरेनाले २२ पटक फाइनल जितेकी छिन् । उपाधिसँगै केर्वर अब विश्व वरीयताको दोस्रो नम्बरमा पुग्नेछिन् ।सपना साकार भयो
उपाधि जितेपछि केर्वरले सपना साकार भएको बताइन् । उनले भनिन्, ‘मेरो सपना आज साकार भयो । मैले यसका लागि पूरै जीवनभर मिहिनेत गरेकी थिएँ ।’ उनले पहिलो चरणमा पराजयनजिक पुगेर पनि उपाधि जित्न सकेकोमा खुसी व्यक्त गरिन् । उनले भनिन्, ‘दुई हप्ताअघि पराजित भएर झन्डै जर्मनी फर्कनुपरेको थियो । तर, अहिले मैले सेरेनालाई पराजित गरेर उपाधि जितेकी छु । धेरै भावनात्मक र सोचमग्न भएकी छु ।’ अस्ट्रेलियन ओपनअन्तर्गत आइतबार पुरुष एकलतर्फको उपाधिका लागि नोभाक जोकोभिक र एन्डी मुर्रे भिड्दै छन् ।
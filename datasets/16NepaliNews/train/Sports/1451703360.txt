
﻿
एजेन्सीम्याड्रिड, १८ पुस
रियल म्याड्रिडका डिफेन्डर सर्जियो रामोस चोटग्रस्त छन् । चोटकै कारण रामोसले गत वर्षको अन्त्यतिर केही महत्त्वपूर्ण खेल गुमाए । एक वा दुई सातामा चोट निको हुने उनले विश्वास राखेका छन् । तर, घुँडाको चोट उनले सोचेजति चाँडै निको नहुने चिकित्सकले बताइसकेका छन् । रामोस शतप्रतिशत फिट भएर मैदानमा फर्कन अझ केही समय लाग्न सक्छ ।
भेट्रान्स डिफेन्डर रोमासको अनुपस्थिति प्रशिक्षक राफेल बेनेटिजलाई पनि टाउको दुखाइ बनिरहेको छ । स्वयं रामोस पनि जतिसक्दो चाँडो मैदानमा फर्कन चाहन्छन् । सान्टिएगो बर्नाव्यु रंगशालामा हल्का प्रशिक्षण गरे पनि उनी राम्ररी कुद्न सकिरहेका छैनन् । ‘मलाई चोटले सताइरहेको छ,’ रामोस भन्छन्, ‘मेरो अनुपस्थितिमा पनि रियलको डिफेन्समा खासै समस्या छैन, तर म आफैँ त्यस स्थानमा हुँदा थप बलियो बनाउन सक्थँे ।’
स्पेनिस लिग तालिकाको तेस्रो स्थानमा रहेको रियलको प्रदर्शनमा एकरूपता हुनुपर्ने उनको भनाइ छ । एकैनास प्रदर्शन गर्न नसकेकै कारण रियलले शीर्ष स्थानमा उक्लने मौका गुमाएको उनको दाबी छ । ‘अहिले समर्थक खुसी छैनन्, हामी वर्षको अन्त्यसम्म शीर्ष स्थानमा हुनुपर्ने थियो,’ उनले भने, ‘प्रशिक्षक बेनेटिजले सक्दो राम्रो गरिरहेका छन्, तर खेलाडीको प्रदर्शन एकैकिसिमको हुन सकिरहेको छैन ।’
मैदानबाहिर रहनुपर्दा दु:ख लाग्ने उनले जनाए । ‘मैदानबाहिर बेन्चमा रही खेल हेर्नु साह्रै नराम्रो पक्ष हो,’ उनले भने । रामोसले नयाँ वर्षमा जोखिमरहित प्रदर्शन गर्ने बताएका छन् । उनले वर्षभरि अन्य खेलाडी पनि फिट रही प्रदर्शन गर्दा क्लबले राम्रो सफलता हात पार्ने सुझाब दिएका छन् । ‘मलाई आशा छ, मलगायत अन्य खेलाडीले पनि फिट रही प्रदर्शन गर्नेछन्, सन् २०१६ को वर्षमा हामी उपाधिविहीन हुनुहँुदैन,’ उनले भने ।
सन् २०१४ को सत्रमा रियल उपाधिविहीन भएको थियो । ‘व्यावसायिक रूपमा खेलाडीले क्लबलाई उपाधि दिलाउनु सक्नुपर्छ, व्यवस्थापक पनि उपाधि जितोस् भन्ने चाहना राख्छन्,’ दुई वर्षअघिको उपाधिविहीन अवस्था सम्झँदै उनले भने, ‘खेलाडीहरू ब्यालेन्स र स्थिर हुनुपर्छ ।’ निरन्तर उत्कृष्ट प्रदर्शन गरिरहँदा समर्थकलाई उपाधिका साथ खुसी पार्ने अवसर भएको उनको भनाइ छ ।
‘हामीले उत्कृष्ट खेल्दै समर्थकलाई उपाधिका साथ खुसी दिलाउनुपर्छ,’ समर्थक नै ठूलो धन भएको मान्ने रोमासले भने, ‘उपाधि जित्नु त्यति गाह्रो पनि छैन, यसका लागि हामीले राम्रो खेल्नुपर्छ ।’ आउँदो आइतबार रियलले भ्यालेन्सियाविरुद्ध प्रतिस्पर्धा गर्दै छ । इंग्लिसका पूर्वमिडफिल्डर गेरी नेभलको प्रशिक्षणमा भ्यालेन्सियाले एक जित पनि निकाल्न सकेको छैन ।
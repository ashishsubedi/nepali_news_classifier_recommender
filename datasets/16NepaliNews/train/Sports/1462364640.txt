
﻿नयाँ पत्रिका  काठमाडौं, २१ वैशाख
राष्ट्रिय खेलकुद परिषद् (राखेप)ले क्रिकेटमा देखिएको विवाद अन्त्यको लागि छलफल तयार बताएको छ । निर्वाचित नेपाल क्रिकेट संघ (क्यान)ले उचित प्रस्ताव आए आफूहरु छलफल गर्न तयार रहेको बताएपछि राखेपको यस्तो प्रतिक्रिया आएको हो । यसअघि अन्तर्राष्ट्रिय क्रिकेट काउन्सिल (आइसिसी) नेपालमा दुई समानान्तर क्यानको विवादले अदालतमा मुद्दा चलेको तथा क्यानमाथि सरकारी हस्तक्षेप भएको भन्दै क्यानलाई निलम्बन गरेको थियो ।

नर्मलाइजेसन समितिको प्रस्ताव
सोमबार राखेपमा आयोजित पत्रकार सम्मेलनमा सदस्यसचिव केशवकुमार बिष्टले क्रिकेट विवादको अन्त्यका लागि शून्यबाट छलफलको सुरुवात गर्ने प्रस्ताव अघि सारे । ‘विवाद अन्त्यका लागि शून्य स्तरबाट छलफल गर्न तयार छौँ,’ सदस्यसविच बिष्टले भने, ‘एउटै क्यान निर्माण गर्ने हाम्रो उद्देश्य हो ।’ उनले त्यसका लागि नर्मलाइजेसन कमिटी बनाएर निर्वाचन गर्ने पनि प्रस्ताव अघि सारे । ‘क्रिकेटलाई एक बनाउनका लागि नर्मलाइजेसन समिति बनाउन सक्छौँ,’ बिष्टले भने, ‘नर्मलाइजेसन समितिले निर्वाचन गराउनु मात्र हुनेछ, उनीहरू चुनाव लड्न पाउने छैनन् ।’
एकै ठाउमा आउन आग्रह
राखेपले समस्या समाधानका लागि क्रिकेटसँग सम्बन्धित सबैलाई एकै ठाउँमा आउनसमेत आग्रह गरेको छ । ‘राखेपले गठन गरेको क्यान, निर्वाचित क्यान तथा अन्य क्रिकेटसँग सम्बन्धित सबैजना एकै ठाउँमा बसेर छलफल गरौँ,’ सदस्यसविच बिष्टले भने, ‘हामी अहिलेको अवस्थामा कसैको जित कसैको हार भएको देखाउन चाहदैनौँ । ’
मुद्दा फिर्ता लिन आग्रह
सदस्यसचिव बिष्टले छलफलको सुरुवात गर्नुअघि सर्वाेच्च अदालतमा दायर गरिएको मुद्दा फिर्ता लिन पनि आग्रह गरेका छन् । अदालतमा मुद्दा चलिरहे राखेपले चाहेर पनि केही गर्न नसक्ने उनले बताए । ‘अहिले यथास्थितिमा हामीले केही गर्न सक्दैनौँ,’ निर्वाचित क्यानतर्फ इंगित हुदै बिष्टले भने, ‘अदालतमा परेको मुद्दा फिर्ता भए मात्र सबै विकल्पमा छलफल गर्न बाटो खुल्छ । ’
जबर्जस्ती क्यानको निर्वाचन
सदस्यसचिव बिष्टले गत मंसिरमा भएको क्यानको निर्वाचन जबरजस्ती भएको पनि आरोप लगाए । विभिन्न जिल्लाबाट उजुरी आएकाले राखेपले निर्वाचन रोक्न निर्देशन दिएको उनले बताए । ‘हामी सबै संघको वैध तवरबाट निर्वाचन भएको चाहन्छौँ, विभिन्न जिल्ला तथा तत्कालीन अध्यक्षले समेत निर्वाचन रोक्न उजुरी गरेका थिए । तर, विधि मिचेर निर्वाचन गराइयो,’ बिष्टले भने ।

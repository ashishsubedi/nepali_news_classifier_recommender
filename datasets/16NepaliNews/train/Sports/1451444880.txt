
﻿
एजेन्सीमेलबर्न, १५ पुस
अस्ट्रेलियाले वेस्टइन्डिजविरुद्धको टेस्ट सिरिज हात पारेको छ । मेलबर्न क्रिकेट मैदानमा वेस्टइन्डिजलाई १ सय ७७ रनले हराउँदै अस्ट्रेलियाले सिरिज २–० ले हात पारेको हो । अस्ट्रेलिया २० वर्षयता वेस्टइन्डिजविरुद्धको टेस्ट सिरिजमा पराजित भएको छैन । सन् १९९५ देखि अस्ट्रेलियाले वेस्टइन्डिजलाई निराश पार्दै आइरहेको छ ।
मेलबर्न क्रिकेट मैदानमा मंगलबार घरेलु टोली अस्ट्रेलियाले वेस्टइन्डिजसमक्ष ४ सय ६० रनको लक्ष्य दिएको थियो । चौथो इनिङकै कीर्तिमानी लक्ष्य पछ्याएको वेस्टइन्डिज २ सय ८२ रनमा अलआउट भयो । अस्ट्रेलियाको जितमा नाथन लियोनले तीन र मिचेल मार्सले चार विकेट हात पारे । लियोनले ८५ रन तथा मार्सले ६१ रन खर्चेका थिए । सिरिजमा पहिलोपटक वेस्टइन्डिजका सातौँ क्रमका ब्याट्सम्यानहरूले गतिलो योगदान दिएका थिए ।
तर, उनीहरूले अस्ट्रेलियाले दिएको लक्ष्य पार गर्न सकेनन् । वेस्टइन्डिजका अन्तिम ४ विकेट ३२ रनको अन्तिममा पतन भएपछि अस्ट्रेलियाको जित पक्का भयो । जितपछि अस्ट्रेलियन कप्तान स्टेभेन स्मिथले साथीहरूसँग खुसी मनाए । मार्सले औसत १ सय ४० प्रतिघन्टाको स्पिडमा बल फ्याँक्दा वेस्टइन्डिज ब्याट्सम्यान दबाबमा देखिए । स्पिनर लियोन र जेम्स प्याटिसनले कसिलो बलिङ गरे ।
क्रेज ब्राथवेट र राजेन्द्र चन्द्रिकाले पहिलो विकेटका लागि ३५ रनको साझेदारी गरेका थिए । लियोनले अस्ट्रेलियालाई पहिलो सफलता दिलाउने क्रममा ब्राथवेटलाई आउट गरे । उनले ३४ बलमा ३१ रनको योगदान दिए । त्यसपछि चन्द्रिकाले डेरन ब्राभोसँग दोस्रो विकेटका लागि ५० रनको साझेदारी गरेका थिए । पहिलो इनिङमा सर्वाधिक ८१ रन जोडेका ब्राभो दोस्रो इनिङमा २१ रनमै आउट भए ।
उनले ६१ बलमा १ चौका प्रहार गरे । मध्यक्रमका मार्रोन सामुएल्सले १९ र जेर्मिन ब्ल्याकउडले २० रनको योगदान दिए । दिनेश रामदिन र जासन होल्डरबीच छैटौँ विकेटका लागि सय रनको साझेदारी भयो । उनीहरूले टोलीलाई १५०–५ बाट २५०–६ को स्थितिमा पुर्‍याए । रामदिनलाई क्रिजबाट हटाएपछि अस्ट्रेलियाले खेल पकडमा लियो । रामदिनले ९० बलमा ५९ रनको योगदान दिए । उनले ८ चौका प्रहार गरे । कप्तान होल्डरले ८६ बलमा ७ चौका र २ छक्काको सहयोगमा ६८ रन जोडे ।
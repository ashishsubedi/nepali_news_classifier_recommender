
﻿एजेन्सी जमैका, २ साउन
वेस्ट इन्डिजका अलराउन्डर आन्द्रे रसेलमाथि लागेको डोपिङको अभियोगबारे आगामी साताभित्रै सुनुवाइ हुने भएको छ । रसेलका वकिल प्याट्रिक फोस्टरका अनुसार रसेलको प्रारम्भिक सुनुवाइ एक स्वतन्त्र एन्टीडोपिङ अनुशासन समितिले २० जुलाइमा गर्नेछ ।
प्रारम्भिक अनुसन्धान
गत मार्चमा रसेलले डोपिङमा असफल भएको सार्वजनिक गरेको थियो । त्यसपछि रसेलमाथि पहिलोपटक सुनुवाइ हुन लागेको हो  । ‘यो सुनुवाइ प्रारम्भिक मात्र हुनेछ । अभियोगको पूर्ण सुनुवाइ पछि हुनेछ,’ रसेलका वकिले भने । जमैका एन्टीडोपिङ बोर्डका स्वतन्त्र अनुशासन समितिका अध्यक्षले केन्ट पान्ट्रीले रसेलको मुद्दामा अनुसन्धान गर्नेछन्  ।
तीन टेस्टमा असफल
यसअघि गत मार्चमा जमैका एन्टीडोपिङ कमिसनले एक वर्षभित्रमा तीनपटक डोपिङ नियमविपरित देखिएको बताएको थियो । विश्व एन्टीडोपिङ एजेन्सी (वाडा)को नियमअनुसार स्थानीय एन्टीडोपिङ एजेन्सीले दोषी ठहर गरेमा दुई वर्षको प्रतिबन्ध लगाउन सकिन्छ  ।
गत सिजन उत्कृष्ट प्रदर्शन
२७ वर्षीय रसेल अहिलेका उत्कृष्ट टी–२० खेलाडी हुन्  । वेस्ट इन्डिजलाई २०१६को टी–२० विश्वकप जिताउन रसेलले प्रभावशाली प्रदर्शन गरेका थिए । साथै, उनले विभिन्न देशका क्रिकेट लिगमा पनि उत्कृष्ट खेल्दै आएका छन् । अस्ट्रेलियाको बिग बास लिगमा सिड्नी थन्डरलाई जिताउन रसेलको प्रदर्शन उच्च थियो । यस्तै, पाकिस्तान सुपर लिगको उपाधि जितेको इस्लामाबाद युनाइटेडका लागि पनि रसेलले राम्रो खेले । इन्डियन प्रिमियर लिग (आइपिएल)मा कोलकाता नाइट राइडर्सका उत्कृष्ट खेलाडीमध्ये रसेल एक थिए । रसेल अहिले भने क्यारेबियन लिगमा जमैका तालावाह्सका लागि खेलिरहेका छन्  ।
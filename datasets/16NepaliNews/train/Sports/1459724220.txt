
﻿एजेन्सी
लण्डन । साउथह्यामटनमाथी आइतबार १ – ० को जित निकाल्दै लिसेस्टर सिटीले इंगलिस प्रिमियर लिगमा ७ अंकको अग्रता कायम गरेको छ । कप्तान वेस मोर्गनले निर्णायक गोल गरेपछि लिसेस्टरले साउथह्यामटनमाथी संघर्षपूर्ण जित निकालेको हो ।
घरेलु मैदान किङ्स पावरमा पहिलो हाफको ३८ औ मिनेटमा मोर्गनले हेड गोल गर्दै लिसेस्टरलाई अग्रता दिलाएका थिए । क्रिस्टियनको पासमा मोर्गनले गरेको उक्त गोल नै खेलमा निर्णायक बन्यो । त्यसबाहेक दुवै टोलीले गोल गर्न नसक्दा खेल लिसेस्टरको पक्षमा गयो ।
जितसंगै लिसेस्टर उपाधि नजिक समेत पुगेको छ । अब लिसेस्टरलाई उपाधि जित्न चार खेलमा जित निकाले पुग्ने छ ्र इंगलिस प्रिमियर लिगमा अब ६ खेल बाकी छ । यस्तोमा लिसेस्टरले दोस्रो स्थानको टोटनह्याममाथी ७ अंकले अग्रता लिएको छ ।
लिगमा लिसेस्टरको ६९ अंक छ भने दोस्रो स्थानको टोटनह्यामको ६२ अंक छ । शनिबार राती मात्रै लिभरपुलसंग १ – १ गोलको बराबरी खेलेपछि टोटनह्याम अंक दुरी कम बनाउने मौका गुमाएको थियो । लिगमा आर्सनल तेस्रो तथा म्यानचेस्टर सिटि चौथो स्थानमा छ ।
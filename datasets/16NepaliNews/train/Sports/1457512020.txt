
﻿नयाँ पत्रिकाकास्की २६ फागुन
पोखरामा मंगलबारदेखि नेत्रहीन क्षेत्रीय क्रिकेट प्रतियोगिता सुरु भएको छ । प्रतियोगिताको पहिलो दिन बाँकेले आयोजक कास्कीलाई १० विकेटले हराएको छ । नेत्रहीन क्रिकेट संघ कास्कीको आयोजना तथा संघ केन्द्रको विशेष सहयोगमा प्रतियोगिता भएको हो । बेस्ट अफ थ्रीको आधारमा खेलाइएको प्रतियोगितामा कास्कीले २० ओभरमा ३ विकेट गुमाउँदै १ सय ६९ रन जोडेको थियो । कास्कीका लागि लोकबहादुर थापाले ७४ रन तथा सुनील रानाले ३५ रन जोडेका थिए ।
१० विकेटको जित
बाँकेले १ सय ७० रनको चुनौतीपूर्ण लक्ष्य १८.४ ओभरमा विनाविकेटको क्षतिमा लक्ष्य भेटाएको थियो । बाँकेका लागि म्यान अफ दी म्याच मदन बरेलाले ९६ रनको योगदान दिएका थिए । यसैगरी, शोभाराम डाँगीले ४५ रन जोड्न सफल भएका थिए ।यसरी खेलिन्छ
प्रतियोगिता बी वान आँखा नदेख्ने, बी टु ५ मिटरसम्मको वस्तु तथा आकार छुट्याउने र बी थ्री १० मिटर नजिकको वस्तु तथा आकार पहिचान गर्न सक्ने खेलाडी सहभागी भएको संघ कास्कीका अध्यक्ष नीलकण्ठ तिमिल्सिनाले जानकारी दिए । खेलमा कडा प्रकृतिको बल प्रयोग हुने र बलमा आवाज आउन भित्र केही वस्तु राखिने गरिन्छ । बल जमिनमा गुडेसँगै आएको आवाजका आधारमा उनीहरू खेल्ने गर्दछन् ।

﻿एजेन्सी म्युनिख, १५ पुस
प्रशिक्षक पेप ग्वार्डिओलाको क्लब छाड्ने निर्णयप्रति अर्जेन रोबेनले असन्तुष्टि जनाएका छन् । बायर्न म्युनिखले गत साता प्रशिक्षक ग्वार्डिओलासँगको सम्झौता नथप्ने घोषणा गरिसकेको छ । उनको स्थानमा आगामी जुनबाट कार्लाे एन्सेलोटीले काम गर्ने पनि बायर्नले स्पष्ट पारेको छ ।
क्लबको सो निर्णयमा बायर्नकै महत्त्वपूर्ण खेलाडी रोबेनले भने असन्तुष्टि जनाएका छन् । यद्यपि, उनले ग्वार्डिओलाको सुखद बिदाइका लागि आफूले सक्दो मिहिनेत गर्ने पनि बताए । ‘ग्वार्डिओलाले क्लब छाड्नु क्लबका लागि लज्जाको विषय हो,’ उनले भने, ‘म यो समाचारबाट निराश छु, तर उनको सम्मान र सफलताका लागि यो सिजन निकै मिहिनेत गर्नेछु ।’
उनले नयाँ प्रशिक्षकसँगको सहकार्यका लागि अवस्था हेर्ने पनि बताए । ‘हामीले कुर्नुपर्छ र हेर्नुपर्छ, नयाँ प्रशिक्षकसँग सबै कुरा नयाँ नै हुनेछ,’ उनले भने । रोबेनले अहिले नयाँ प्रशिक्षकबारे केही बोल्नु छिटो हुने पनि बताए । ‘नयाँ प्रशिक्षकका बारेमा अहिले नै केही बोल्नु छिटो हुन सक्नेछ किनभने अहिले भर्खरै मात्रै घोषणा गरिएको छ,’ रोबेनले भने, ‘अहिले सिजनको आधा मात्रै समय भएको छ, अगाडि अर्कै निर्णय पनि हुन सक्छ ।’ हाल चोटका कारण बाहिरै रहेका रोबेनले सन् २०१५ को अन्तिम खेल गुमाएका थिए ।
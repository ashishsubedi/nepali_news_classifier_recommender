
﻿एजेन्सी
मड्रिड । स्पेनिस ला लिगा फुटबलमा रियल मड्रिडले सेभिल्लामाथी ४–० को जित निकाल्दा आइतबार राती शिर्षस्थानको बार्सिलोना भिल्ला रियलसंग २–२ गोलको बराबरीमा रोकिएको छ ।
भिल्ला रियलको घरेलु मैदानमा पहिलो हाफ २ गोलले अघि रहेको बार्सिलोना ६३ औं मिनेटमा जेरेमी म्याथ्युले गरेको आत्मघाती गोलबाट अंक बाड्न बाध्य भयो । तर, बार्सिलोना दोस्रो स्थानको एथ्लेटिको मड्रिड भन्दा अझै ९ अंकले अघि छ । उपाधि जित्ने दाउमा रहेको बार्सिलोनाको अंक तालिकामा ७६ अंक छ । ५४ अंक जोडेको भिल्लारियल चौंथो स्थानमा छ ।
त्यसअघि २० औं मिनेटमा इभान रेकिटिकले बार्सिलोनालाई सुरुवाती अग्रता दिलाएका थिए । ४१ औं मिनेटमा नेइमारले पेनाल्टीको अवसरलाई सदुपयोग गर्दै बार्सिलोनाको अग्रता दोब्बर पारे । तर, ५७ औं मिनेटमा बाकामबुले भिल्ला रियलको लागी एक गोल फर्काए भने ६३ औं मिनेटमा म्याथ्युको आत्मघाती गोलबाट खेल बराबरीमा सकियो ।
यता, लिग लिडर बार्सिलोना भन्दा १० अंकले पछि परेको जिनेदान जिदानको रियल मड्रिडले घरेलु मैदानमा सेभिल्लालाई सजिलै हरायो । रियल मड्रिडको जितमा करिम बेन्जिमा, क्रिष्टियानो रोनाल्डो, ग्यारेथ बेल र जेसेले एक एक गोल गरे । जितपछि तेस्रो स्थानको रियलको ६६ अंक भएको छ । ४८ अंक जोडेको सेभिल्ला छैटौं स्थानमा झरेको छ ।
सन्टिएगो बर्नाबेउमा छैटौं मिनेटमा नै बेन्जिमाको गोलबाट रियलले सुरुवाती अग्रता लिएको थियो । तर, पहिलो हाफमा रियलले थप गोल गर्न सकेन । दोस्रो हाफमा भने रियलले थप तीन गोल गर्यो । जसमा ६४ औं मिनेटमा रोनाल्डोले एक गोल गरे भने त्यसको दुई मिनेटपछि बेलले गोल गर्दै अग्रता ३–० मा र्पुयाए । त्यसपछि ८६ औं मिनेटमा जेसेले गोल गरेपछि रियलले सहज जित निकाल्यो ।
ला लिगा अन्तर्गत नै आइतबार राती सेल्टा डी भिगोले भ्यालेन्सियालाई २–० ले हरायो । यस्तै स्पानियोलले एथ्लेटिको बिल्बाओलाई २–१ ले पराजित गर्यो ।
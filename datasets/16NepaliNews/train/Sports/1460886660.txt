
﻿एजेन्सी । मुम्बइ इन्डियन्सलाई पराजित गर्दै इन्डियन प्रिमियर लिग (आइपिएल ) क्रिकेटमा नयाँ टिम गुजरात सुपर जाइन्टसले लगातार तेस्रो जित निकालेको छ । शनिबार राति मुम्बईमा भएको खेलमा गुजरातले घरेलु टिम मुम्बइ इन्डियन्सलाई तीन विकेटले पराजित गर्यो ।
वान्खाडे रंगशालामा मुम्बईले दिएको १ सय ४४ रनको लक्ष्य गुजरातले निर्धा्रित २० ओभर खेल्दै सात विकेटको क्षतिमा पुरा गर्यो । गुजरातको जितमा एरोन फिन्चले ६७ तथा कप्तान सुरेश रैनाले २७ रन बनाए । मुम्बईका मिचेल म्याकलेनाहानले चार तथा जसप्रित बुराहले दुई विकेट लिएपनि गुजरातलाई रोक्न सकेनन ।
जितसंगै गुजरातले ३ खेलबाट ६ अंक जोडेको छ । र, गुजरात शिर्ष स्थानमा छ । ४ अंक जोडेको कलकता नाइटराइडर्स दोस्रो स्थानमा छ । गुजरातले यसअघि किंग्स इलाभेन पञ्जावलाई पाँच तथा राइजिङ पुणे सुपर जाइन्ट्सलाई सात विकेटले हराएको थियो । मुम्बई भने तीन खेलमा दुई हार र एकमा जितसहित २ अंक जोड्दै लिगको छैटौ स्थानमा । यसअघि मुम्बई राइजिङ पुणेसँग ९ विकेटले पराजित भएको थियो भने कोलकाता नाइट राइडर्सलाई ६ विकेटले पराजित गरेको थियो ।
यसअघि टस हारेर पहिले ब्याटिङको निम्तो पाएको मुम्बईले निर्धा्रित २० ओभरमा आठ विकेटको क्षतिमा १ सय ४३ रनयोगफल तयार गरेको थियो । मुम्बईका पार्थिव पटेलले ३४ तथा टिम साउथीले २५ रन जोडे । त्यस्तै अम्बाती रायडुले २० रन जोड्दा क्रुनल पाण्डेय २० रनमा अविजित रहे । गुजरातका धवल कुकर्णी र प्रविन तामबेले समान दुई दुई विकेट लिए ।
आइपीएल अन्तर्गत आज दुइ खेल हुनेछ । पहिलो खेलमा किंग्स इलाभेन पन्जाब र राइजिङ पुणे सुपर जाइन्ट्स माहोलीमा भिड्दा रोयल च्यालेन्जर्स बैंगलोर र दिल्ली डेयर डेभिल्स बैंगलोरमा भिड्ने छन् ।
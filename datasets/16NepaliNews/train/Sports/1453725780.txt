
﻿
११ माघ, काठमाडौं । उपराष्ट्रपति नन्दबहादुर पुन ‘पासाङ’ले बंगबन्धु गोल्डकपको उपाधि विजेता नेपाली राष्ट्रिय फुटबल टिम, प्रशिक्षक र राष्ट्रिय खेलकुद परिषद्लाई बधाइ तथा शुभकामना दिएका छन् ।
उनले निकट भविष्यमा हुन गइरहेको १२ औं दक्षिण एसियाली खेलकुद प्रतियोगितामा समेत नेपालको सफलताको कामना पनि गरेका छन् ।
उपराष्ट्रपति पासाङले सोमबार राष्ट्रिय टिमका कप्तान विराज महर्जन, प्रमुख प्रशिक्षक बालगोपाल महर्जन र राष्ट्रिय खेलकुद परिषदका सदस्य सचिव केशव विष्टलाई छुट्टा-छुट्टै शुभकामना पत्र पठाएर बधाइ तथा शुभकामना दिएका हुन् ।
बंगलादेशको ढाकामा भएको बंगबन्धु गोल्डकपमा नेपालले बहराईनलाई ३-० को फराकिलो अन्तरले पराजित गरेको थियो ।
‘खुशीयालीको सुखद अवसरमा राष्ट्रको गरीमा बढाई नेपाल र नेपालीको शीर उचो बनाउन सफल भएकोमा सम्पूर्ण खेलाडी टोली, प्रशिक्षक तथा सम्बद्ध खेल पदाधिकारीहरुलाई हार्दिक धन्यवाद दिंदै हृदयदेखि नै बधाई तथा शुभकामना व्यक्त गर्दछु’ उपराष्ट्रपति पुनले पठाएको शुभकामना पत्रमा भनिएको छ ।
उनले नेपालले २३ वर्षपछि प्राप्त गरेको सफलतालाई अभूतपूर्व सफलता भन्दै प्रशंसनीय काम भएको उल्लेख गरेका छन् ।
उपराष्ट्रपतिले विनाशकारी भूकम्पले दिएको पीडा र अत्यावश्यकीय वस्तुहरुको आपूर्तिमा असहजताका कारण दुुःख भोगिरहेका नेपाली जनतालाई फुटबलमा प्राप्त सफलताले राहत महसुस गराएको उल्लेख गरेका छन् ।
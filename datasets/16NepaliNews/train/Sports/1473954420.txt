
﻿
३० भदौ, काठमाडौं । एथ्लेटिको मड्रिडका प्रशिक्षक डिएगो सिमोनले अर्को सिजनको अन्त्यमा क्लब छाड्ने भएका छन् । तर, उनले प्रिमियर लिग भने नआउने संकेत दिएका छन् ।
स्पेनिस मिडियाहरुले जनाएअनुसार सिमोनले एथ्लेटिकोसँगको सम्झौता अप्रत्यासित रुपमा दुई बर्ष घटाएका छन् । र, उनले सन् २०२० को सट्टा २०१८ को समरमा एथ्लेटिको छाड्नेछन् । उनी स्पेन छाडेर इटालियन क्लबमा जान इच्छुक देखिएका छन् ।
एथ्लेटिको मड्रिडमा अावद्ध भएको ७ बर्षपछि उनी क्लब छाड्ने मनासयमा पुगेको बताइन्छ । सिमोन अहिलेपनि सबैभन्दा लामो समयसम्म एकै क्लबमा प्रशिक्षण गर्ने स्पेनिस क्लबका प्रशिक्षक हुन् ।
सन् २०११ यता एथ्लेटिकोलाई ५ उपाधि र च्याम्पियन्स लिगमा दुईपटक फाइनलसम्म पुर्‍याएका उनी क्लब प्रशिक्षणको इतिहासमा महान प्रशिक्षकको रुपमा दरिइसकेका छन् । साथै उनले स्पेनिस लिगमा बार्सिलोना र रियल मडि्रडको दबदबालाई चुनौती दिँदै आएका छन् ।
क्लबका पूर्वकप्तान र दुई पटकका लिग विजेता सिमोन खराव शर्तका कारण क्लब छोड्न लागेका होइनन् ।

उनलाई थाहा छ कि क्लबले बनाउन लागेको ६७ हजार क्षमताको नयाँ रंगशालामा उनले १८ महिना बिताउन मुस्किल हुनेछ किनभने त्यस अवधिमा उनले नयाँ खेलाडी अनुबन्ध गर्न पाउनेछैनन् । फिफाले एथ्लेटिकोलाई ट्रान्सफरमा प्रतिबन्ध लगाएको छ ।
अर्जेन्टिनाका पूर्व कप्तान ४६ बर्षीय सिमोनले सन् २०१५ मा एथ्लेटिकोसँग पाँच बर्षको सम्झौता गरेका थिए । तर, खबरहरुका अनुसार आफ्नै कार्यकालमा दोस्रो पटक च्याम्पियन्स लिगको फाइनलमा पराजित भएपछि उनी क्लब छाड्ने मनासायमा पुगेका थिए । उनलाई टिकाउन क्लब प्रशासनले ठूलै मेहनत गरेको बताइन्छ ।
पेरिस सेन्ट जर्मिन र इन्टर मिलान उनलाई अनुबन्ध गर्न इच्छुक देखिएका थिए । तर, उनले दुवै क्लवका प्रतिनिधिसँग भेट भने गरेनन् ।
सिमोन पेरिस जान इच्छुक छैनन् भने इन्टर मिलान उनलाई पारिश्रमिक दिन असमर्थ हुनसक्छ ।
सिरी ए का पूर्व स्टार सिमोनी इटलीकै क्लबहरुमा इच्छुक छन् तर, त्यसका लागि सन् २०१८ सम्म कुर्नुपर्ने हुन्छ ।
एथ्लेटिको सन् २०१७ मा आफ्नो नयाँ रंगशालामा सर्दैछ । स्वाभाविक रुपमा सिमोनी नयाँ रंगशालाको पहिलो सिजनमा प्रशिक्षक बन्न चाहन्छन् ।
गत सिजन एक अखबारसँगको अन्तर्वार्ताका क्रममा एथ्लेटिको मड्रिडका अध्यक्ष एनरिक सेरेजोले भनेका थिए, ‘सिमोन एथ्लेटिकोका लागि उपयुक्त प्रशिक्षक हुन् । उनले कति समयसम्म क्लबको प्रशिक्षण गर्न सक्छन् त्यतिबेलासम्म उनको सम्झौता सकिँदैन । उनले गत सिजन मात्रै ५ बर्षको नयाँ सम्झौता गरेका छन् र दुवै पक्ष खुसी रहँदासम्म यो परिस्थितिमा फेरबदल किन गर्ने ?’
सिमोनलाई भित्र्याउन इंग्लिस क्लबहरु म्यान्चेस्टर युनाइटेड र चेल्सीले गम्भीररुपमा प्रस्ताव अगाडि बढाएका थिए ।
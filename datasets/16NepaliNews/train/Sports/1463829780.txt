
﻿मियामी/ यस सिजन स्पेनिस मिडफिल्डर सेस फाब्रिगासले इंग्लिस प्रिमियरसिपमा सोचेजस्तो प्रदर्शन गर्न सकेनन् । प्रिमियर लिगकै साबिक विजेताका रूपमा रहेको चेल्सी दशौँ स्थानमा सीमित भयो । सिजनको सुरुवातमा चेल्सी रेलिगेसन जोनमै थियो । चेल्सीले मध्यसत्रपछि मात्र लय समातेको थियो । तर, त्यतिवेलासम्म चेल्सीको उपाधि रक्षा गर्ने अभियान निकै ढिलो भइसकेको थियो । च्याम्पियन्स तथा युरोपा लिगमा समेत छनोट नहुँदा चेल्सी व्यवस्थापन र खेलाडी पीडामा छन् । त्यही पीडा भुल्ने क्रममा खेलाडीहरू विभिन्न सहरमा छुट्टी मनाइरहेका छन् । यस क्रममा चेल्सीका मिडफिल्डर फाब्रिगास भने प्रेमिकासँग मियामी बिचमा मस्ती गरिरहेका छन् । 

फुटबलरको रोजाइमा मियामी
अक्सर स्टार फुटबलर मियामी बिचमा छुट्टी मनाउन मन पराउँछन् । अफ सिजन समयमा युरोपमा आबद्ध स्टार फुटबलर त्यहीँ नै झुम्मिने गर्छन् । इंग्लिस तथा स्पेनिस क्लबका खेलाडीहरूले सिजन अफ हुँदा मियामी बिचमा परिवारका साथ मनोरञ्जन गरिरहेका तस्बिरहरू अन्तर्राष्ट्रिय मिडियामा भाइरल बन्ने गर्छ । फाब्रिगास र उनकी प्रेमिका ड्यानियला सेमानले रोमान्स गरिरहेका तस्बिर अहिले पश्चिमेली मिडियामा भाइरल बनिरहेको छ । फाब्रिगास जोडीले मियामी बिचमा स्विमिङ गर्नुअघि ड्रेस चेन्ज गरिरहेका तस्बिर छ्यापछ्याप्ती पश्चिमेली मिडियाले पोस्ट गरिरहेका छन् ।
दुई छोरी सँगै
मियामीमा फाबिग्रासकी प्रेमिका ड्यानियलाले आफूसाथ दुई छोरीलाई पनि लगेकी छिन् । सन् २०१३ मा ड्यानियलाले करोडपति श्रीमान्सँग डिभोर्स लिएकी थिइन् । डिभोर्सपछि ड्यानियला फाब्रिगाससँगै बस्दै आइरहेकी छिन् । मियामी बिचमा सनबाथ लिइरहँदा फाब्रिगास र ड्यानियलाले छोरीहरूलाई होटलमै राखेको एजेन्सीहरूले जनाएका छन् । मियामीमा होल डे मनाउनु सामान्य रहेको फाब्रिगासले बताएका छन् ।
खराब सिजन
सन् २०१५–१६ को सिजन चेल्सी र आफ्ना लागि खराब रहेको फाब्रिगासले बताएका छन् । ‘हामीले सुरुवातमै महत्त्वपूर्ण खेल गुमायौँ, यसकारण चेल्सीले उपाधि रक्षा गर्न नसकेको हो,’ उनले भने, ‘प्रारम्भिक चरणमा खेल नगुमाउँदा चेल्सीले उपाधि रक्षा गर्न सक्थ्यो ।’ उनले खराब सिजनको पीडा भुल्नकै लागि मियामी आएको बताए । ‘त्यो खराब सिजन भुल्न चाहन्छु, यसकारण म यहाँ परिवारसँग रमाइलो गर्न आएको हुँ ।’


﻿
एजेन्सी म्याड्रिड, १८ माघ
क्रिस्चियानो रोनाल्डोले कीर्तिमानी ह्याट्रिक गरेपछि रियल म्याड्रिडले ला लिगामा शीर्ष स्थानको बार्सिलोनासँग अंक दूरी ४ मा झारेको छ । आइतबार राति भएको खेलमा रियलले स्पान्योललाई ६–० ले पराजित गरेको हो ।
पहिलो हाफमै चार गोल
रियलले पहिलो हाफमै चार गोल गर्‍यो । करिम बेन्जेमाले सातौँ मिनेटमा गोल गर्दा १२औँ मिनेटमा रोनाल्डोले पेनाल्टीमार्फत अग्रता दोब्बर पारेका थिए । यस्तै, हामेस रोद्रिगेजले १६औँ मिनेटमा अर्काे गोल थपेपछि रियलले सुरुवातमै खेल नियन्त्रणमा लियो । पहिलो हाफको अन्तिम मिनेटमा रोनाल्डोले व्यक्तिगत दोस्रो तथा टोलीका लागि चौथो गोल गरे । ८२औँ मिनेटमा ह्याट्रिक पूरा गरे ।
सिजनको १९औँ गोल
रोनाल्डोले यो सिजन १९ गोल गरिसकेका छन् । १९ गोल नै गरेका बार्सिलोनाका फरवार्ड लुइस सुवारेज र रोनाल्डो उच्च गोलकर्ताको सूचीमा संयुक्त रूपमा पहिलो स्थानमा छन् । जारी लिगमा शीर्ष स्थानको बार्सिलोनाले २१ खेलबाट ५१ अंक जोडेको छ । एक खेल बढी खेलको एथलेटिको म्याड्रिड ४८ अंकसहित दोस्रो स्थानमा छ । समान खेलबाट ४७ अंकसहित रियल तेस्रो स्थानमा छ ।
एउटै क्लबविरुद्ध ८ गोल गर्ने कीर्तिमान
ह्याट्रिकसँगै रोनाल्डोले स्पान्योलविरुद्ध यो सिजन ८ गोल गर्न सफल भए । यसअघि पहिलो लेगमा रोनाल्डोले स्पान्योलको पोस्टमा ५ गोल गरेका थिए । कुनै पनि खेलाडीले एकै टिमविरुद्ध एक सिजनमा ८ गोल गरेको यो पहिलोपटक हो ।
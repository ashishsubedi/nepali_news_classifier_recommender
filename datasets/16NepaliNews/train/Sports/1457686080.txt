
﻿
सीताराम कोइराला/नयाँ पत्रिकाकाठमाडौं, २८ फागुन
आगामी वैशाखमा नेपाल र नामिबियाबीच हुने आइसिसी विश्व क्रिकेट लिग (डब्लूसिएल) अन्तर्गतको खेल नेपालमै आयोजना गरेर जस लिन दुई पक्षबीच होडबाजी चलेको छ । राष्ट्रिय खेलकुद परिषद्बाट काम गर्ने जिम्मेवारी पाएकी मुख्य प्रशासकीय अधिकृत (सिइओ) भावना घिमिरे र निर्वाचित नेपाल क्रिकेट संघ (क्यान)ले डब्लुसिएल खेल नेपालमै आयोजना गर्न पहल गरिरहेको आ–आफ्नो दाबी गरेका छन् । यसअघि क्यानको विवादका कारण सो खेल नेपालमा हुने वा नहुने विषयमा विदेशी सञ्चारमाध्यममा समाचार सम्प्रेषण भएको थियो ।
आइसिसीसँग सम्पर्कमा छु : भावना 
परिषद्ले गठन गरेको क्यान तदर्थ समितिकी सिइओ घिमिरेले नेपाल र नामिबियाको खेल नेपालमै आयोजना गर्न आफूले निरन्तर रूपमा पहल गरिरहेको नयाँ पत्रिकालाई जानकारी दिएकी छिन् । ‘खेल भारतको नोयडामा हुन्छ भन्ने हल्ला मात्रै हो,’ घिमिरेले भनिन्, ‘नेपालमै खेल आयोजना गराउन म आइसिसीसँग नियमित सम्पर्कमा छु ।’ गत फेब्रुअरीमा दुबईमा सम्पन्न अन्तर्राष्ट्रिय क्रिकेट काउन्सिल (आइसिसी) को बैठकमा समेत क्यानको प्रतिनिधित्व गर्दै सिइओ घिमिरेले आइसिसीका विकास निर्देशक टिम एन्डर्सनलाई पनि भेटेकी थिइन् । ‘सो भेटवार्तामा आइसिसीका पदाधिकारीले नेपालमा उत्पन्न क्रिकेट विवादबारे चासो राखेका थिए,’ उनले भनिन्, ‘तर पनि उनीहरू नेपालमै खेल आयोजना गर्ने विषयमा सकारात्मक नै पाएँ ।’ टियू मैदान र सुरक्षा व्यवस्था राम्रो रहे नेपालले नै प्रतियोगिता आयोजना गर्न पाउने विश्वास आइसिसीका पदाधिकारीले दिएको सिइओ घिमिरेले जनाइन् ।
एक हप्तामा टुंगो लाग्छ : राणा 
निर्वाचित क्यानका सचिव किरण राणाले आफूहरू पनि नियमित रूपमा आइसिसीका पदाधिकारीसँग सम्पर्कमा रहेको बताएका छन् । राणाका अनुसार आइसिसीले एक महिनाअघि नै कीर्तिपुर मैदानको निरीक्षण गरेको थियो । ‘आइसिसीका प्रतिनिधि एक महिनाअघि आएर कीर्तिपुर मैदान निरीक्षण गरेका थिए,’ राणाले भने, ‘उनीहरू मैदानको अवस्थाप्रति सन्तुष्ट छन् ।’ राणाले एक हप्ताभित्र नेपालमै प्रतियोगिता आयोजना गर्ने विषयमा निर्णय गर्ने सम्भावना रहेको बताए ।
आइसिसीको पोर्टलमा कीर्तिपुरमै खेल 
आइसिसीको आधिकारी वेब पोर्टलमा नेपाल र नामिबियाबीचको खेल नेपालमै हुने उल्लेख छ । क्रिकेटसम्बन्धी अर्काे वेबसाइट क्रिक इन्फोले पनि खेल कीर्तिपुरमै हुने पोस्ट गरेको छ । यसअघि क्रिक इन्फोले नेपाल र नामिवियाको खेल हुने स्थान खाली राखेको थियो ।
१५ दिनभित्र नाम पठाउनुपर्ने 
नेपाल र नामिबियाबीच डब्लसिएलअन्तर्गत तेस्रो चरणको खेल ४ र ६ वैशाखमा हुँदै छ । नेपालले शुक्रबारबाट बन्द प्रशिक्षण थाल्दै छ । सिइओ घिमिरेका अनुसार प्रतियोगिता हुनु १५ दिनअघि खेलाडीको नाम पठाउनुपर्छ । आठ राष्ट्र सहभागी प्रतियोगितामा नेपाल अहिलेसम्म शून्य अंकमै छ । स्कटल्यान्ड र पपुवा न्युगिनीसँगको दुवै खेलमा नेपाल पराजित भएको थियो ।
सिइओको विज्ञप्ति आधिकारिक होइन
क्यानकी सिइओ घिमिरेले बिहीबार नेपाल र नामिबियाको खेल नेपालमै गराउन पहल गरेको विज्ञप्ति निकालिन् । तर, निर्वाचित क्यानका सचिव राणाले सो विज्ञप्ति क्यानको आधिकारिक नभएको दाबी गरेका छन् । ‘सिइओले निकालेको विज्ञप्ति क्यानको आधिकारिक होइन,’ राणाले भने, ‘उनलाई यसअघि नै म्याद सकिएको पत्र पठाइसकेका थियौँ ।’ यसअघि निर्वाचित क्यानले गत १३ माघमा घिमिरेसँगको करार सम्झौता सकिएको भन्दै पत्र पठाएको थियो । घिमिरेले क्यानको मुख्य लेटरहेडको पुछारमा ‘जय क्रिकेट’ भनी विज्ञप्ति निकालेकी हुन् । यसअघि क्यानको विज्ञप्ति जारी हुँदा चलानी नम्बर र आधिकारिक छाप प्रयोग गरेको हुन्थ्यो । तर, घिमिरेले बिहीबार जारी गरेको विज्ञप्तिमा दुवै छैन । घिमिरेले आफूलाई राष्ट्रिय खेलकुद परिषद्ले काम गर्न भनेको बताउँदै लेटरहेड अनधिकृत भएको विषयमा जानकारी नभएको बताइन् ।
क्यानकै काम गरेको हो : तदर्थ समिति
राष्ट्रिय खेलकुद परिषद्ले गठन गरेको क्यान तदर्थ समितिका महासचिव पवन अग्रवालले घिमिरेलाई निरन्तरता दिएको बताए । उनले भने, ‘क्यानको पुनर्गठनपछि हामीले नै भावनालाई निरन्तरता गर्नु भनेका थियौँ । उहाँले नै हाम्रो नियमित काम गर्नुभएको हो ।’ यस्तै, परिषद्ले अर्को निर्णय नभएसम्म भावनालाई नै क्यानको दैनिक कामकाज गर्न पत्र पठाएको थियो । परिषद्का प्रेस सल्लाहकार रोहित दाहालले भने, ‘क्यानको पुनर्गठनलगत्तै घिमिरेले परिषद्ले पुनर्गठन गरेको तदर्थ समितिकी सिइओका रूपमा काम गरिरहनुभएको छ ।’

﻿
एजेन्सीसिड्नी, १८ माघ 
भारतले अस्ट्रेलियाविरुद्धको टी–२० सिरिज ३–० ले जितेको छ । भारतले सिड्नी मैदानमा आइतबार अन्तिम तथा तेस्रो टी–२० मा अस्ट्रेलियालाई ७ विकेटले हराउँदै सिरिज ह्वाइटवास गरेको हो । पहिलो ब्याटिङ गरेको अस्ट्रेलियाले सेन वाट्सनको उत्कृष्ट १ सय २४ रनको मद्दतमा १ सय ९७ रनको विशाल योगफल खडा गर्‍यो । अस्ट्रेलियाले ५ विकेट मात्र गुमायो । प्रत्युत्तरमा भारतले २० ओभरमा ७ विकेट गुमाएर २ सय रन बनायो ।
वाट्सनको शतकीय इनिङ
दायाँहाते ब्याट्सम्यान सेट वाट्सनले टी–२० संस्करणमा पहिलोपटक शतकीय इनिङ खेले । उनले भारतीय बलरलाई निराश पार्दै ७१ बलमा १ सय २४ रन बटुले । उनले १० चौका र ६ छक्का प्रहार गरे । टी–२० मा वाट्सन दोस्रो सर्वाधिक रन बनाउने ब्याट्सम्यान बनेका छन् ।
कप्तानीका रूपमा धेरै रन बनाउने रेकर्ड वाट्सनले आफ्नो नाममा लेखाए । अस्ट्रेलियाकै आरोन फिन्चले इंग्ल्यान्डविरुद्ध १ सय ५६ रन जोडेका थिए । अस्ट्रेलियाको ब्याटिङ इनिङमा ओपनर उसमान खवाजाले ६ बलमा २ चौकाको सहयोगमा १४ रन जोडे । यसबाहेक ट्राभिस हेडले २६ रन तथा क्रिस लेयनले १३ रनको योगदान दिए ।अन्तिम ओभरमा १७ रन
भारतलाई ६ बलमा १७ रन आवश्यक थियो । क्रिजमा सुरेश रैना र युवराज सिंह थिए । घरेलु टोलीबाट एन्ड्रयुले बलिङ गरे । युवराजले पहिलो दुई बलमा १० रन बटुले । तेस्रो बलमा युवराजले १ रन बाई लिँदै रैनालाई स्ट्राइकमा ल्याए । रैनले एन्ड्रयुको चौथो बल र पाँचौँ बलमा २–२ रन बटुले । एन्ड्रयुको अन्तिम बलमा रैनाले सट लेगमा चौका प्रहार गरी भारतलाई सनसनी जित दिलाए । युवराजले १२ बलमा समान १ चौका र छक्का प्रहार गरी १५ रन बटुले । रैनाले २५ बलमा ६ चौका र १ छक्काको सहयोगमा ४८ रनको योगदान दिए ।
रोहित र विराटको अर्धशतक
सिड्नी मैदानमा विशाल लक्ष्य पछ्याएको भारतका लागि ओपनर रोहित शर्मा र विराट कोहलीले अर्धशतकीय योगदान दिएका थिए । रोहितले ३८ बलमा ५२ रन जोड्दा ५ चौका र १ छक्का प्रहार गरे । विराटले ५० रन बटुल्नका लागि ३६ बलको सामना गरी २ चौका र १ छक्का प्रहार गरे । दुवै ब्याट्सम्यानले दोस्रो विकेटका लागि ७८ रनको साझेदारी गरे । भारतका ओपनर शिखर धवनले ९ बलमा २६ रनको योगदान दिए । उनले ४ चौका र १ छक्का हिर्काए ।युवराज र रैनाले जिताए
विराट आउट हुँदा भारत १४.५ ओभरमा तीन विकेटको नोक्सानीमा १ सय ४७ रनको स्थितिमा थियो । त्यसवेला भारतलाई ५१ रन आवश्यक थियो । रैना र युवराजले चौथो विकेटका लागि अविजित ५३ रनको साझेदारी गर्दै भारतलाई रोमाञ्चक जित दिलाए । दुवैले ५.१ ओभरमा प्रतिओभर १०.२५ रन औसतमा ब्याटिङ गरे ।
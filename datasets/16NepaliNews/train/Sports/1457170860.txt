
﻿
नयाँ पत्रिकाकाठमाडौं, २२ फागुन
पहिलो रुस्लान कप क्रिकेट प्रतियोतिगाको उपाधिका लागि त्रिभुवन आर्मी क्लब र नेपाल पुलिस क्लब भिड्ने भएका छन् । शुक्रबार भएको सेमिफाइनलमा आर्मीले न्यु होराइजनलाई ८ विकेट र पुलिसले सशस्त्र प्रहरी बलको एपिएफ क्लबलाई ५ विकेटले पराजित गर्दै फाइनलमा भिडन्त पक्का गरे ।आर्मीको कसिलो बलिङ
टस हारेर पहिले ब्याटिङ गरेको होराइजनले निर्धारित २० ओभरमा सबै विकेट गुमाउँदा ८४ रन जोड्यो । होराइनजका लागि ओपनर नुरध्वज सेनले १५, सन्दीप सुनारले १८ र निर्मल थापाले २० रन जोडे । अन्य ब्याट्सम्यानले दोहोरो अंकमा रन बटुल्न सकेनन् । बलिङतर्फ आर्मीका सागर पुनले ४ विकेट लिए भने चन्द्र साउदले ३ विकेट हात पारे ।आर्मीको आरामदायी जित
८५ रनको लक्ष्य आर्मीले १४.५ ओभरमा २ विकेटको क्षतिमा पार गर्‍यो । आर्मीका लागि सागरले २६ रन जोडे भने अनिल मण्डल ११ रनमा आउट भए । नरेश बुढाएर २० र विनोद भण्डारी १८ रनमा नटआउट रहे । बलिङतर्फ होराइजनका देवेन्द्र सोमरे र राहुल प्रजापतिले १–१ विकेट लिए । आर्मीका सागर म्यान अफ दी म्याच चुनिए ।एपिएफको सामान्य स्कोर
दोस्रो सेमिफाइनलमा टस हारेर पहिले ब्याटिङ गरेको एपिएफले निर्धारित २० ओभरमा ८ विकेटको क्षतिमा १ सय २२ रन जोड्यो । एपिएफका लागि सुवास खकुरेलले ५४ रनको योगदान गरे । सुवासले ४३ बलमा ६ चौका र १ छक्का प्रहार गरे । त्यसअघि अर्का ओपनर परेश लोहनी १९ रनमा आउट भए । एपिएफका लागि प्रदीप ऐरीले २५ रन जोडे भने कप्तान ज्ञानेन्द्र मल्ल १६ रनमै आउट भए । बलिङतर्फ पुलिसका मन्जित श्रेष्ठले ३ विकेट लिए भने दीपेन्द्र ऐरीले २ विकेट हात पारे ।पुलिसलाई सजिलो
१ सय २३ रनको लक्ष्य पुलिसले ७ बल खेल्न बाँकी छँदा ५ विकेटको क्षतिमा पूरा गर्‍यो । पुलिसका ओपनर सुनील धमला १६ रनमा आउट भए । तर, शंकर राना र अमृत श्रेष्ठले दोस्रो विकेटको लागि ७५ रनको साझेदारी गर्दै पुलिसलाई जिततर्फ लम्काए । जसमा शंकरले ३६ र अमृतले ३४ रन जोडे । लगत्तै मन्जित श्रेष्ठ ९ र सिद्धान्त लोहनी ६ रनमै आउट भएपछि पुसिलको इनिङ केही धर्मराएको थियो । तर, दीपेन्द्रले ३ र प्रेम तामाङले ७ नटआउट रन जोड्दै पुलिसलाई जित दिलाए ।

﻿युरो २०१६ अन्तर्गत बुधबार समूह चरणका अन्तिम खेल हुँदै छन् । समूह ‘एफ’अन्तर्गत हंगेरी र पोर्चुगल तथा आइसल्यान्ड र अस्ट्रियाबीच राति एकै समयमा खेल हुनेछ । मध्यराति समूह ‘ई’को खेलमा इटाली र आयरल्यान्ड गणतन्त्र तथा स्विडेन र बेल्जियम भिड्दै छन् ।
पोर्चुगलले जारी युरोकपमा अपेक्षाकृति प्रदर्शन गर्न सकेको छैन । सुरुवाती दुुुई खेलमा बराबरीमा रोकिएको पोर्चुगलका लागि अन्तिम १६ मा स्थान पक्का गर्न जितको आवश्यकता छ । हंगेरीसँगको बराबरी वा हारले पोर्चुगलको यात्रा समूह चरणबाटै समाप्त हुनसक्छ । हंगेरीलाई भने अन्तिम १६ मा पुग्न एक अंकको आवश्यकता छ । समूह एफमै आइसल्यान्ड र अस्ट्रियाको पनि अन्तिम १६ मा पुग्ने सम्भाावना बाँकी छ । बराबरी खेलेमा अस्ट्रियाको यात्रा समाप्त हुनेछ भने आइसल्यान्डको दोस्रो हुने सम्भावना न्यून हुनेछ । त्यसैले दुवै टोली जितका लागि मैदान उत्रने पक्का छ ।
समूह ‘ई’ बाट इटाली लगातार दुई जित निकाल्दै यसअघि नै प्रिक्वार्टरफाइनलमा पुगिसकेको छ । समूह चरणको अन्तिम खेलमा आयरल्यान्ड गणतन्त्रसँग इटाली समूह विजेता बन्ने लक्ष्यका साथ मैदान उत्रनेछ । एक हार र एक बराबरी खेलेको आयरल्यान्डले अन्तिम आठमा पुग्न इटालीलाई हराउनुपर्नेछ ।
एक जित निकाल्दै तीन अंक जोडेको बेल्जियमका लागि अन्तिम १६ मा पुग्न स्विडेनसँग एक अंक खोसे पुग्छ । पहिलो खेलमा इटालीसँग पराजित भएको बेल्जियम दोस्रो खेलमा भने लयमा फर्कियो । दोस्रो खेलमा आयरल्यान्डमाथि ३–० को जित निकालेको बेल्जियम समूह चरणको अन्तिम खेलमा स्विडेनविरुद्ध उच्च मनोबलका साथ मैदानमा उत्रनेछ । एक अंक जोडेको स्विडेनले अघिल्लो चरणमा पुग्न बेल्जियमलाई पराजित गर्नुपर्नेछ । बराबरी खेले पनि स्विडेनसामु उत्कृष्ट तेस्रो भएर प्रिक्वार्टरफाइनल पुग्ने विकल्प बाँकी रहेनछ ।
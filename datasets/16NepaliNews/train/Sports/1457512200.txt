
﻿
एजेन्सी लस एन्जलस, २६ फागुन 
पूर्वविश्व नम्बर एक महिला टेनिस खेलाडी मारिया सारोपाभा डोपिङ परीक्षणमा असफल भएको खुलेको छ । २८ वर्षीया सारापोभा अस्ट्रेलियन ओपनमा लिइएको डोपिङ परीक्षणमा असफल भएकी हुन् । सारापोभा स्वयंले आफू डोपिङ परीक्षणमा असफल भएको मंगलबार लस एन्जलसमा पत्रकार सम्मेलनमा सार्वजनिक गरेकी हुन् । यद्यपि, यो विषयको पूर्ण अनुसन्धान सकिएको छैन । अनुसन्धानले दोषी देखाएमा साराभोपालाई चार वर्षको प्रतिबन्ध लाग्नेछ ।
मेल्डोनियम सेवन गरेको पुष्टि
सारापोभाले मेल्डोनियम नामक प्रतिबन्धित औषधि सेवन गरेको पाइएको छ । उनले यो औषधि स्वास्थ्य समस्याका कारण सन् २००६ देखि सेवन गर्दै आएकी थिइन् । अन्तर्राष्ट्रिय टेनिस महासंघ (आइटिएफ)ले पाँचपटकको ग्रान्डस्लाम च्याम्पियनलाई १२ चैतदेखि लागू हुने गरी निलम्बन गरिने जनाएको छ । यता, स्पोर्टस् वेयर नाइक कम्पनीले पनि अनुसन्धान जारी रहेसम्म सारोपोभालाई गरिएको प्रयोजनबाट हात झिकेको छ । उनले डोपिङमा असफलको पूर्ण जिम्मेवारी लिने बताएकी छिन् । ‘म परीक्षणमा असफल भएकी थिएँ, यसको पूर्ण जिम्मेवारी लिन्छु,’ १७ वर्षको उमेर (सन् २००४) मा विम्बल्डन विजेता सारापोभाले भनिन् ।
औषधिको नाम फरक
सारापोभाले १० वर्षदखि मेल्डोनियम सेवन गर्दै आएकी थिइन् । सारापोभाका अनुसार उनलाई डाक्टरले ‘मेल्ड्रोनेट’ नामको औषधि दिने गरेका थिए । तर, मेल्ड्रोनेट र मेल्डोनियम फरक नाम भए पनि एउटै औषधि हो । ‘केही वर्षअघि मैले आइटिएफबाट पत्र पाएकी थिएँ, जहाँ मैले सेवन गरेको मेल्ड्रोनेटको अर्काे नाम मेल्डोनियम भएको उल्लेख थियो,’ सारापोभाले भनिन् । सारापोभाका वकिल जोन हागर्टीले कम समयको प्रतिबन्ध लाग्ने आशा व्यक्त गरेका छन् ।
धेरै कमाउने खेलाडी
शारीरिक बनावट र कम उमेरमा तहल्का मच्चाएकी सारापोभा बढी कमाइ गर्ने महिला खेलाडीमा पर्छिन् । उनले ११ वर्षभित्र २ करोड ६० लाख मिलियन पाउन्ड कमाएको फोब्स पत्रिकाको तथ्यांकमा उल्लेख छ ।
कसरी यस्तो भयो ?
सारापोभाले गत २६ जनवरीमा एन्टिडोपिङका लागि नमुना दिएकी थिइन् । सोही दिन उनले अस्ट्रेलियन ओपन क्वार्टरफाइनलमा विश्वनम्बर एक सेरेना विलियम्ससँग हार व्यहोरेकी थिइन् । विश्व एन्टिडोपिङ एजेन्सी (वाडा) ले सारोपाभाले दिएको नमुना प्रतिबन्धित मेल्डोनियम भएको पुष्टि गरेको थियो । ‘पछिल्लो १० वर्षमा वाडाको प्रतिबन्धित औषधिको सूचीमा मैले सेवन गरेको औषधि थिएन, त्यसैले मैले कानुनी रूपमै औषधि सेवन गर्दै आएकी हुँ,’ सारापोभाले भनिन् । उनले आफूले सेवन गरेको औषधि प्रतिबन्धित भएको थाहा नभएको बताएकी छिन् ।के हो मेल्डोनियम ?
मेल्डोनियम एनजाइनाका बिरामीहरूले सेवन गर्ने औषधि हो । खेलाडीहरूले आफ्नो सहने क्षमताको तथा ठूलो प्रयास गर्नका लागि शक्ति पाउन औषधि सेवन गर्छन् । पछिल्लो समय वाडाले यस औषधिलाई प्रतिबन्धित सूचीमा राखेको थियो । त्यसैले अहिले वाडाले यो औषधिको सेवनबारे व्यापक परीक्षण गर्ने गरेको छ । लात्भियामा बनेको यो औषधि सस्तो मूल्यमा एसिया तथा अफ्रिकामा सहज रूपमा पाइन्छ । अमेरिका र युरोपमा भने लाइसेन्स भएकाले मात्र औषधि किन्न पाउँछन् ।
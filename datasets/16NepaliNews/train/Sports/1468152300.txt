
﻿एजेन्सीलन्डन, २५ असार
शीर्ष वरीयताकी सेरेना विलियम्सले सातौँपटक विम्बल्डन महिला एकल उपाधि जितेकी छिन् । अल इंग्ल्यान्ड क्लबमा शनिबार उपाधि भिडन्तमा सेरेनाले जर्मन खेलाडी अन्जेलिक्वी कावेरलाई ७–५ र ६–३ को सीधा सेटमा हराउँदै उपाधि जितेकी हुन् । सेरेनाले महिला टेनिसकै लिजेन्ड स्टेफी ग्राफको नाममा रहेको २२ ग्रान्डस्लाम रेकर्ड बराबरी गरेकी छिन् ।
मागेरेटलाई पछ्याउँदै
सन् १९६८ देखि टेनिसमा ओपन एरा सुरु भएको हो । ओपन ऐरामा मागेरेट कोर्टले अहिलेसम्म सर्वाधिक २४ ग्रान्डस्लाम जितेकी छिन् । पुरुषतर्फ रोजर फेडेररले सर्वाधिक १८ ग्रान्डस्लाम हात पारेका छन् । ग्राफको कीर्तिमान बराबरी गरेकी सेरेनाले सर्वाधिक ग्रान्डस्लाम च्याम्पियन महिला खेलाडी बन्ने लक्ष्य राखेको बताएकी छिन् । ‘मेरो चाहना नै सर्वाधिक ग्रान्डस्लाम महिला खेलाडीका रूपमा स्थापित गर्नु हो,’ चौथो वरीयताकी कावेरलाई सीधा सेटमा हराएपछि सेरेनाले भनिन्, ‘त्यो सफलता हात पार्न तीन उपाधि टाढा छु ।’
फर्किएको लय
विम्बल्डन उपाधि रक्षासँगै सेरेनाको लय फर्किएको विश्वास गरिएको छ । गत सेप्टेम्बरदेखि जुनसम्म सेरेनाको ग्रान्डस्लाम उपस्थिति कमजोर थियो । गत जनवरीमा सेरेनाले वर्षको पहिलो ग्रान्डस्लाम अस्ट्ेरलियन ओपनको फाइनल स्थान पक्का पारेकी थिइन् । उपाधि भिडन्तमा उनले कावेरविरुद्ध प्रतिस्पर्धा गरेकी थिइन् । सेरेना सजिलै कावेरसँग पराजित भइन् । त्यसपछि फ्रेन्च ओपनको सेमिफाइनलमा उनी ग्राविने मुगुरुजासँग स्तब्ध भइन् ।
१३ ऐस प्रहार
महिला खेलाडीतर्फ सेरेना सर्वाधिक ऐस प्रहार गर्नेमा पर्छिन् । कावेरविरुद्ध शक्तिशाली सर्भिस गरेकी सेरेनाले १२ ऐस प्रहार गरेकी थिइन् । महिलातर्फको फाइनलमा यो एक रेकर्ड पनि हो । उनले प्रहार गरेको दुई ऐस ११७ र १२४ प्रतिघन्टा स्पिडका थिए । नम्बर एक खेलाडी सेरेनाले फाइनलमा पहिलो सेटमा ४३ मध्ये ३८ विजयी अंक हात पारेकी थिइन् । दोस्रो सेटको छैटौा गेमसम्म दुवै खेलाडी ३–३ को बराबरीमा थिए । लगातार दुई सर्भिस गेम जित्दै सेरेनाले विम्बल्डनमा बाजी मारिन् । उनले दोस्रो सेटमा कावेरविरुद्ध ३२–१२ को विजयी अंक बटुल्न सफल भइन् ।
लक्ष्यसम्म पुग्न कठिन
सेरेनाले मागेरेटको कीर्तिमान बराबरी गर्न कठिन भएको जनाइन् । ३५ वर्षीया सेरेनाले भनिन्, ‘त्यो सफलता हात पारे अचम्म नै हुन्छ ।’ ग्रासकोर्टमा जति सजिलो अन्य कोर्ट नरहेको उनको भनाइ छ । ‘यहाँ जति खेल्न सजिलो लाग्छ त्यति नै अन्य कोर्टमा कठिन छ,’ उनले भनिन्, ‘आशा छ, अर्को वर्ष म यहाँ उपाधि रक्षा गर्न आउनेछु ।’
उपाधिको हकदार
उपविजेता कावेरले सेरेना उपाधिको हकदार भएको बताएकी छिन् । ‘फाइनल खेलमा मभन्दा सेरेनाले उत्कृष्ट प्रदर्शन गरेकी थिइन्, यसकारण उनी नै उपाधिको दाबेदार थिइन्,’ कावेरले भनिन् । सेन्टर कोर्टमा खेल्नुको आनन्द फरक रहेको उनको विश्लेषण रह्यो । ‘विशेषत: सेन्टर कोर्टमा खेल्नुको मजा अर्के हुादोरहेछ,’ उनको भनाइ छ ।
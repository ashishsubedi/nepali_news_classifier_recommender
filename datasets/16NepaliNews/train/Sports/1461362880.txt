
﻿काठमाडाैं ।
कुनै पनि क्लब वा टिमको आफ्नै अफिसियल (पोशाक) जर्सी हुन्छ । फिफाको मान्यताअनुसार कुनै पनि क्लबले अफिसियल खेल खेल्दा आफ्नै पोशाक लगाउन भनेको हुन्छ । स्थानिय प्रतियोगिताहरुमा विदेशी क्लबको जर्सीमा खेल्न कुनै रोकतोक हुँदैन ।
तर, नेपाली फुटबलको सर्वोच्च निकाय (एन्फा) कै प्रतियोगिताहरुमा अनौठो दृश्य देखिए । राजधानीमा भैरहेको महिला राष्ट्रिय लिगमा यस्तै देखियो । पाँच क्षेत्रिय टोलिमध्ये दुई विकास क्षेत्र पश्चिमाञ्चल र मध्यपश्चिमाञ्चल टिमका खेलाडी विदेशी क्लबको जर्सीमा मैदान उत्रिए । विभागीय टोलि भने आफ्नै जर्सीमा देखिए ।
विदेशी क्लबको लोगोसहित टोलि मैदान ओर्लिएपछि खेल खेलाउने अफिसियल समेत अलमलमा परेका थिए । प्रतियोगिताको पहिलो दिन नेपाल पुलिसविरुद्धको खेलमा मध्यपश्चिम स्पेनिस क्लब बार्सिलोनाको जर्सीमा मैदान उत्रदा लिगका अफिसियलहरुले विदेशी क्लबको जर्सीमा मैदान उत्रन मिल्दैन भनेपछि उनीहरु विभ्समा मैदान उत्रिएका थिए । अर्काे दिनको खेलमा पश्चिमाञ्चलको टोली इङ्लिस क्लब चेल्सीको जर्सीको लोगो उप्काएर खेल्नको लागि तयार भए । लोगो उप्काएपछि खेल पनि खेले । तर एन्फाले टिमको जर्सीको गलत प्रयोगमा क्षेत्रिय टोलीलाई दोष लगाउछन् भने क्षेत्रिय टोलीको प्रतिनिधि गर्ने टिम म्यानेजरले एन्फाकै क्षेत्रिय संघको दोष ठान्छन् ।
“विदेशी क्लबको रङ मिल्ने जर्सी लगाउन पाउँछन् । तर, लोगो भएको लगाउन पाउँदैन ,”एन्फाका सह महासचिव तथा महिला लिगको म्याच कमिस्नर समेत रहेका सन्जीब मिश्रले भने ।
जर्सीको लापरबाही प्रयोग क्षेत्रिय संघकै कारणले भएको उनी बताउँछन् । मिश्रले भने, “हामीले पहिले नै सबै क्षेत्रिय संघलाई रुल्सको बारे जानकारी दिन्छौ । तर, उहाँहरुले पालना गर्नुभएन ।”
राष्ट्रिय लिगअघि एन्फाले खेलबारे वर्कसप नगरेको कारणले यस्तो त्रुटी भएको म्याचकमिस्नर मिश्रको बुझाइ छ । “लिगअघि एन्फाले वर्कसप नगरेकै हो । क्षेत्रिय स्तरमा लामो समय फुटबलमा लागेका ब्यक्तिहरु छन् । उहाहरुले टेक्निकल कुराहरु बुझ्नुपर्ने हो तर त्यो भएन,” मिश्रले भने ।
यता, बार्सिलोनाको जर्सी लगाएर लिग खेलका मध्य पश्चिमका म्यानेजर चन्द्र कुमार श्रेष्ठले काठमाडौं आएपछि मात्रै लिगका लागि टिमलाई विदेशी क्लबको जर्सी रहेको थाहा पाएको बताए । “विदेशी क्लबको जर्सीमा खेल्न पाइदैन भन्ने हामीलाई थाहा थियो । तर संघले नै विदेशी क्लबको जर्सी तयार पारेछ । लिगका लागि काठमाडौं आउने बेलामा थाहा भयो ।” सुर्खेत जिल्ला फुटबल संघका अध्यक्ष समेत रहेका श्रेष्ठले क्षेत्रीय संघलाई टिमको जर्सीबारे कुरा गर्दा सबै तयारीमा रहेको जानकारी आएको बताउँदै भने, “पहिलो दिनको खेलमा पुलिसविरुद्ध त्यही जर्सीमा मैदान उत्रदा एन्फाले हँुदैन भनेपछि विभ्स लगाएर खेल्यौ । त्यसपछिको अन्य खेलमा लोगो उप्काएर खेल्यौ ।”
लिग खेलमा दुई टोली पश्चिमाञ्चल र मध्यपश्चिमाञ्चल विदेशी क्लबको जर्सी लगाएर खेलेपनि सुपर लिगमा भने यो दृश्य देखिने छैन । किनकि पश्चिमाञ्चल र मध्यपश्चिमाञ्चल दुवै टोलि लिगमा असफल हुँदै घर फर्किए । लिगमा मध्यपश्चिमाञ्चलजित र गोल विहीन बन्दै घर फर्किएको छ । समूह ‘ए’ मा रहेको मध्यपश्चिमले लिगमा कुनै पनि गोल गर्न सकेन । लिगका तीन खेलमा ३५ गोल बेहोरेको मध्यपश्चिम समूहको पुछारमा रह्यो । यस्तै पश्चिमाञ्चल तिन खेलमा एक जित निकाल्दै समुहको तेस्रो स्थानमा रहदै प्रतियोगिताबाट बाहिरियो ।
तर,राष्ट्रिय महिला लिगको सुपर लिगमा अर्को एन्फाको त्रुटी भने देखिने सम्भावना छ । त्यो हो बल किड्सको प्रयोग नगर्नु । सुपर लिगमा साबिकको बिजेता पुलिस, त्रिभूवन आर्मी र सशस्त्र प्रहरीको एपिएफ र पूर्वाञ्चल अब भिड्ने छन् ।
महिला लिगमा एन्फाले बल किड्स नराख्दा खेलाडीहरु आफै बल लिनपुग्थे भने केही बल रेफ्री आफैले टचलाइन बाहिरबाट खेलाडीलाई बल उपलब्ध गराएको दृश्य देखिन्थे । तर, एन्फाले महिला लिग जारी रहदा बल किड्सको प्रयोग नगर्नु आवश्यक नभएकोले प्रयोग नगरिएको स्पस्ट पारेको छ ।
म्याचकमिस्नर मिश्र भन्छन, “एन्फा कम्प्लेक्सको मैदानको बल बाहिर जाने दुरी कम छ । बाहिर गएपनि बल फर्केर आउछ । त्यसैले आवश्यक देखिएन र नराखिएको हो ।” तर, एन्फाले त्यहि मैदानमा यसअघिका राष्ट्रिय तथा अन्तर्रा्ष्ट्रिय खेलमा बल किड्सको प्रयोग गर्दै आएको थियो ।
गतबर्षको भदौमा सम्पन्न यू १९ साफ फुटबलमा बल किड्सको प्रयोग गरिएको थियो । त्यस्तै रेड्बुल राष्ट्रिय लिगपुरुष फुटबलमा पनि प्रयोग भएको थियो । “अफिसियल खेलमा बल किड्सको प्रयोग हुन्छ । तर, हामीले यस महिला लिगमा ६ देखि ८ वटा बलको प्रयोग गरेका छौ ,” म्याचकमिस्नर मिश्रले भने । यस्तै मिश्रले आगामी सोमबारबाट सुरु हुने सुपर लिगमा भने आवश्यकअनुसार बल किड्स राख्न सक्ने जानकारी दिए ।
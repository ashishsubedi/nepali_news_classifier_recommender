
﻿११ फागुन, काठमाडौं । १२ औं दक्षिण एशियाली खेलकुदमा जुडो खेलतर्फ पदक जितेका खेलाडी, प्रशिक्षक तथा ब्यवस्थापकहरुलाई नेपाल जुडो संघले नगद सहित सम्मान गरेको छ ।
संघले स्वर्ण विजेतालाई ५० हजार, रजत विजेतालाई ३० हजार र कास्य विजेतालाई २० हजार प्रदान गर्‍यो ।
स्वर्ण बिजेता फुपु ल्हामु खत्री लगायत रजत बिजेताहरु लिला अधिकारी र मनिता श्रेष्ठ प्रधान र काश्य पदक बिजेता सरिता चौधरी, गंगा चौधरी, पुनम श्रेष्ठ, इन्द्र बहादुर श्रेष्ठ, रमेश मगर र शिव बहादुर बराम पुरस्कृत भएका हुन् ।
मंगलबार आयोजित कार्यक्रममा राष्ट्रिय खेलकुद परिषदका सदस्य सचिव केशव कुमार विष्टले खेलाडीहरुलाई पुरस्कार प्रदान गरे ।
यस्तै प्रशिक्षकद्वय दलबहादुर गुरुङ्ग र ईन्द्र डंगोललाई जनही २० हजार र ब्यवस्थापक देवु थापा र गंगा बहादुर खड्कालाई जनही १५ हजार पुरस्कार प्रदान गरिएको थियो ।
साथै नेपाल जुडो संघका अध्यक्ष दीपकहर्ष बज्राचार्यले ब्यक्तिगत तर्फबाट बिजेता खेलाडी, प्रशिक्षक तथा ब्यवस्थापकलाई समेत करिव १ लाख ४ हजार बराबरको कार्पेट प्रदान गरेका थिए ।
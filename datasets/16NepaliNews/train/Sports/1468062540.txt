
﻿
दीपकहर्ष बज्राचार्यउपाध्यक्ष, नेपाल कार्पेट निर्यातक संघ
म   कुनै समयको राष्ट्रियस्तरको फुटबल खेलाडी भएकाले युरोकप २०१६ मा अभिरुचि हुनु स्वाभाविक हो । त्यसैले यसमा विशेष चाख छ । तर, उमेर र स्वास्थ्यका कारणले रातिका खेल हेर्न पाएको छैन । युरोकपको महत्त्व विश्वकपपछि हुने भएकाले यसमा नेपाली दर्शक पनि प्रशस्त रहेको मैले पाए । टेलिभिजनमा सहज पहुँचका कारण पनि नेपाली दर्शक अत्यधिक बढेका हुन् । फाइनल भने हाम्रा पालाका पुराना खेलाडी र केही व्यावसायिक मित्रसँग बसेर हेर्ने तयारी भइरहेको छ ।
युरोकपको हाइलाइट भने हेर्छु । इटाली र जर्मनी पनि राम्रा टिम थिए । तर, फुटबलमा उस्तै स्तरीय टिम भएपछि एउटाले जित्नु स्वाभाविक हो । आइसल्यान्डले यसपटक देखाएको चमत्कारबाट हामीले पनि शिक्षा लिनुपर्छ ।
सबैभन्दा रोचक त युरोकपमा खेल्ने सबै २४ वटा नै टिमको खेलस्तर हाम्रा पालाको भन्दा पनि बढेको महसुस गरो । तर, हाम्रो नेपालमा फुटबलमा राजनीति बढी भएकाले पनि होला जति गर्नुपर्ने हो, त्यो नभएकोजस्तो लाग्छ । युरोकपमा अधिकांश टिमले ‘टेक्निकल गेम’ खेलेको देखो । हामीले युरोकपको जस्तो अपेक्षा राख्न नमिल्ला, तर हाम्रा खेलाडीलाई पनि जीवकोपार्जन सहज पार्दै दक्षिण एसियामा उत्कृष्ट टिमका रूपमा विकसित गर्नुपर्छ । यसका लागि नेपालका फुटबल क्लबलाई सबल बनाउँदै जानुपर्छ ।
मलाई पोर्चुगलका नानो र क्रिस्टियानो रोनाल्डो मन पर्ने भए पनि यसपटक फ्रान्सले जित्लाजस्तो लाग्छ । किनकि फ्रान्सको टिम सामूहिक भावनामा खेलिरहेको छ । यस्तै, फ्रान्सलाई ‘होमग्राउन्ड’को लाभ पनि मिल्छ जस्तो लाग्छ । पोर्चुगलले यसपटक जितोस् भन्ने लागे पनि उनीहरूको रक्षापंक्ति केही कमजोर छ । फ्रान्सको भने रक्षापंक्ति निकै बलियो छ । त्यसैले यसपटक यीमध्ये जुन टिमले विजयी पाए पनि मलाई उत्तिकै खुसी लाग्छ । यहीकारण मेरो आफ्नो टिम कोही पनि छैन ।
अर्काे कुरा हामीले युरोकप हेर्ने हाम्रा युवा दर्शकलाई नेपाली फुटबलमा आकृष्ट गर्न नसकेको मलाई यसपटकको युरोकपबाट अनुभूति हुन थालेको छ । म व्यवसायी पनि भएकाले निजी क्षेत्रले पनि फुटबललगायतका खेलकुदमा अझै बढी सहयोग
गर्दै लैजानुपर्छ ।
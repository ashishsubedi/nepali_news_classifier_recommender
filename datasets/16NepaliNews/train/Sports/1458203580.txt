
﻿प्रेम बास्तोला/नयाँ पत्रिकासुनसरी, ४ चैत
भुटानको फ्रेन्स क्लब बुधबार इटहरी गोल्डकप फुटबल प्रतियोगिताको फाइनलमा प्रवेश गरेको छ । प्रतियोगिताको पहिलो सेमिफाइनलमा नेपाली खेलाडीले भरिएको फ्रेन्स क्लबले पूर्वाञ्चलको एपिएफ क्लबलाई १–० ले हराउँदै अन्तिम दुईको स्थान सुरक्षित गरेको हो । फ्रेन्स क्लबका लागि एक मात्र निर्णायक गोल धीरज तामाङले गरेका थिए ।
मध्यान्तरपछि गोल
एपिएफ र फ्रेन्सबीच पहिलो हाफ गोलरहित बराबरीमा सकिएको थियो । दुवै क्लबका खेलाडीले बारम्बार गोलका लागि प्रयास गरेका थिए । तर, खेलाडीले डिफेन्स तोड्न सकेनन् । मध्यान्तरपछि फ्रेन्सको खेलमा सुधार आयो । जसका कारण दोस्रो हाफको १७औँ मिनेटमा धीरजले प्राप्त अवसरमा गोल गर्दै टोलीलाई उपाधिनजिक पुर्‍याए । धीरजले एपिएफका गोलरक्षक दिलकुमार लिम्बूको गल्तीमा गोल गरेका हुन् ।
एपिएफ गोलरक्षकको गल्ती
एपिएफका गोलरक्षक लिम्बूले दोस्रो हाफमा सहज बल नियन्त्रणमा लिन सकेनन् । फ्रेन्स क्लबका निराजन खड्काले प्रहार गरेको बललाई उनले हातमा लिन कोसिस गरेका थिए । तर, ग्रिपमा बल लिन नसक्दा हातबाट बल फुत्किएको थियो । त्यसपछि अनमार्कमा रहेका धीरजले सहजै गोल गरेका थिए । एपिएफले आधा दर्जन गोल प्रयास गरेको थियो । धेरैजसो एपिएफको गोल प्रयास फ्रेन्सका गोलरक्षकले क्लियर गरेका थिए । एपिएफका प्रदीप चौधरीले डिबक्सबाट प्रहार गरेको फ्रिकिक क्रसबारमाथि गएको थियो ।
फ्रेन्सलाई दबाबमा राख्न सकेन
फ्रेन्स क्लबलाई दबाबमा राख्न नसक्दा नै पराजित भएको एपिएफका प्रशिक्षक सुभाष गिरीले बताए । उनले भने, ‘हामीले विपक्षीलाई दबाबमा राख्न सकेनौँ, साथै प्राप्त अवसरमा गोल पनि गर्न सकेनौँ । फ्रेन्सलाई सुरुदेखि नै दबाबमा राख्नुपर्ने थियो तर खेलाडीबीचको तालमेल मिलेन ।’ यता, फ्रेन्सका प्रशिक्षक चन्द्र तिवारीले खेलाडीबीचको तालमेल मिल्दा नै जित सम्भव भएको बताए ।

﻿
काठमाडौं/ तेस्रो दक्षिण एसियाली खेलकुदमा दोहोरो कांस्यविजेता धर्ममान बज्राचार्य काठमाडौं जिल्ला टेबलटेनिस संघको अध्यक्षमा चयन भएका छन् । संघको शनिबार सम्पन्न साधारणसभाले बज्राचार्यसहित आठ सदस्यीय जिल्ला कार्यसमिति चयन गरेको छ । निर्विरोध चयन भएका बज्राचार्यको यो लगातार तेस्रो कार्यकाल हो ।
धर्म शाहीले उपाध्यक्ष, राकेश श्रेष्ठले सचिव तथा सुरज केसीले कोषाध्यक्षको जिम्मेवारी पाए । शाही निर्वाचित भए भने बाँकी दुई पदाधिकारी सर्वसम्मत चयन भए । सदस्यमा राष्ट्रिय च्याम्पियनद्वय दीप साउन र नविता श्रेष्ठ तथा सुरेन्द्र सुवाल र प्रशान्त महर्जन रहेका छन् । चारै सदस्य निर्वाचित भएका हुन् ।
इन्दिरा गुरुङ उपाध्यक्ष तथा राष्ट्रिय खेलाडी रविना महर्जन र पुल्कित भीमसेरिया सदस्यमा मनोनीत भए । नवनिर्वाचित पदाधिकारीहरूलाई प्रमुख निर्वाचन अधिकृत धन शाहीले शपथ खुवाए । यसअघि साधारणसभाको राष्ट्रिय खेलकुद परिषद्का उपाध्यक्ष लामाटेन्डी शेर्पाले उद्घाटन गरेका थिए ।
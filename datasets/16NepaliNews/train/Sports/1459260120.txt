
﻿काठमाडौं । नेपाली राष्ट्रिय क्रिकेट टोलीका पूर्व प्रशिक्षक पुबुदु दासानायके चैत २१ आइतबार नेपाल आइपुग्ने भएका छन् । दासानायके विश्व क्रिकेट लिग च्याम्पियनसिप अन्तर्गतको नामिबियासँग हुने खेलका लागि नेपाली राष्ट्रिय टोलीका कन्सल्टेन्ट प्रशिक्षकका रुपमा नेपाल आउने भएका हुन् ।
दासानायके आइसीसीको पहलमा नेपाल आउन लागेका हुन् । उनको सबै खर्च आइसीसीले बेहोर्ने छ । नेपालले विश्व क्रिकेट लिग च्याम्पियनसिप अन्तर्गतको चौथो चरणको खेल वैशाख ४ र ६ गते नामिबियासँग टियु मैदान कीर्तिपुरमा खेल्दैछ । दासानायके नामिबियासँगको खेल सम्मको लागि मात्रै नेपाल आउने क्यान स्रोतले जनाएको छ । तर, नेपाली टोलीको मुख्य प्रशिक्षक जगत टमाटा नै रहने छन् ।
प्रशिक्षक दासानायके गएको पुसमा सम्झौता सकिएपछि क्यानडा फर्किएका थिए । करिब चार वर्ष नेपाली राष्ट्रिय क्रिकेट टोली सम्हालेका प्रशिक्षक दासानायके नेपाली क्रिकेटले निकै छलाङ मारेको थियो । उनको प्रशिक्षणमा नेपालले आइसीसी टी–ट्वान्टी विश्वकप खेल्यो भने डिभिजन ४ मा रहेको नेपाललाई डिभिजन १ सम्म पुर्याएका थिए ।
नेपालले नामिबिया विरुद्ध खेल्ने विश्व क्रिकेट लिगका लागि २५ सदस्यीय खेलाडी छनोट गरिएको छ । अन्तर्राष्ट्रिय क्रिकेट काउन्सिल (आईसीसी)–एसियाका प्रमुख विकास अधिकृत भेन्कत्पथी राजु, प्रशिक्षक जगत टमाटा र खेलाडी पारस खड्का रहेको तीन सदस्यीय स्वतन्त्र छनोट समितिले २५ सदस्यीय खेलाडी छनोट गरेको हो ।
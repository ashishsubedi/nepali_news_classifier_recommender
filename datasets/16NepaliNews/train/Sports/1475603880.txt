
﻿
१८ असोज, काठमाडौं । नेपालकै पुरानो क्लव न्युरोड टिम एनआरटी पुनः ए डिभिजनमा उक्लिएको छ । आर्थिक समस्या देखाउँदै एनआरटीले २०७० सालको ए डिभिजन लिग नखेल्ने निर्णय गरेको थियो ।
लिगमा सहभागी नहुने निर्णय गरेसँगै एन्फामा प्रतियोगिताका लागि टिम दर्ता नगराएपछि एनआरटी स्वतः बि डिभिजनमा घटुवा भएको हो । आर्थिक समस्या केहि सुल्झिएपछि उसले यस सिजनको बी डिभिजन लिगमा सहभागिता जनाएको थियो ।
सशस्त्र प्रहरीको मैदान हलचोकमा आज भएको निर्णयक खेलमा सातदोवाटो फुटबल क्लबलाई दुई शून्य गोलले हराउँदै एनआरटी ए डिभिजनमा फर्किएको हो । उसको जितमा विश्वजित गुरुङले २ गोल गरे ।
प्रतियोगितामा १३ खेल खेलेको एनआरटी २८ अंक बनाउदै माथिल्लो डिभिजनमा उक्लियो । यो खेलसँगै बी डिभिजनबाट ए डिभिजनमा बढुवा हुने र सी डिभिजनमा घटुवा हुने टिमको टुङ्गो लागेको छ ।
एनआरटीसँगै च्यासल फुटबल क्लवपनि डिभिजनमा उक्लिएको छ भने अन्तिमका दुई टिम सामाजिक र महाबीर क्लब भने सी डिभिजनमा घटुवा भएका छन् ।
आजै भएको अर्को खेलमा ए डिभिजनमा बढुवा भइसकेको च्यासल युवा क्लबले बाँसबारी क्लबलाई ५ सुन्यको फराकिलो अन्तरले हरायो । च्यासलको जितमा महादेव भण्डारीले २ तथा विनोद केसी, रविन बन्जान्कर र इन्द्र जंग लिम्बुले एक एक गोल गरे । जितसँगै च्यासलको पनि २८ अंक भएको छ ।

﻿
५ असोज, काठमाडौं । स्पेनिस ला लिगा अन्तर्गत दुई महारथी टोली बार्सिलोना र एथ्लेटिको मड्रिड बुधबार राति आमने सामने हुँदैछन् ।
जसलाई अर्को क्लासिको भन्न थालिएको छ । बार्सिलोना र चिरप्रतिद्वन्द्वी रियल मड्रिडबीचको इएल क्लासिको विश्व फुटबलमा सर्वाधिक रुचाइने मध्येको एक भिडन्त हो ।
ली बार्सिलोना र एथ्लेटिको मड्रिड नयाँ सिजनमा पहिलो भेट हुन लागेका हुन् । तुलनात्मक रुपमा एथ्लेटिकोले यस सिजन कमजोर सुरुवात गर्‍यो ।
तर, डिएगो सिमोनीको टोली यति छिट्टै हार मान्ने सोचमा छैन । विश्वको उत्कृष्ट अग्रपंक्ति भएको बार्सिलोना पनि रक्षापंक्तिमा सुधार गर्दै उपाधि रक्षा गर्ने अभियानमा छ ।
बार्सिलोना अहिले लिगको शीर्ष स्थानमा छैन । पछिल्ला दुई खेलमा १२ गोल गरेको बार्सिलोना आत्मविश्वासको हिसावमा विश्वकै शीर्ष टोली हो ।
तर, प्रशिक्षक लुइस इनरिकेले भनेका छन् कि यसलाई आधार मान्नु आवश्यक छैन । बार्सिलोनाका लागि एथ्लेटिको बिरुद्धको खेल च्याम्पियन्स लिगमा सेल्टिक र ला लिगामा लेगानेसबिरुद्धको जस्तो सहज हुनेछैन ।
ला लिगामा एथ्लेटिकोबिरुद्धको पछिल्ला खेलहरुमा बार्सा हावी देखिन्छ । पछिल्ला खेलहरुमा उसले एथ्लेटिको बिरुद्ध ६ खेलमा जित निकालेको छ र ३ खेलमा बराबरी खेलेको छ । पछिल्ला ६ खेलमा उसले एथ्लेटिको बिरुद्ध १४ गोल गरेको छ । डोमेस्टिक लिगमा डिएगो सिमोनीको टोलीले अहिलेसम्म बार्सालाई हराउन सकेको छैन ।
तर, यी तथ्यांकले बास्तविक कथा भने प्रस्तुत गर्दैन । दुई बर्षअघि मात्र बार्सिलोनाको हातैबाट एथ्लेटिकोले ला लिगाको उपाधि हत्याएको थियो । त्यस्तै च्याम्पियन्स लिगको पछिल्लो ३ खेलमा एथ्लेटिकोले बार्सिलोनालाई पराजित गरेको छ ।
पछिल्लो ४ खेलमा बार्सिलोनाको अग्रपंक्ति निक्कै प्रभावशाली देखिएको छ । यता एथ्लेटिकोसँग उत्कृष्ट रक्षापंक्ति देखिएको छ जुन सिजनका सुरुवाती खेलहरुमा प्रस्तुत भएको थियो । अग्रपंक्तिमा एन्टोनी ग्रिजम्यानले केभिन गामेइरोसँग मिलेर उत्कृष्ट प्रदर्शन गरिरहेका छन् ।
ग्रिजम्यानले लिगमा अहिलेसम्म ४ गोल गरेका छन् । उनी बार्सिलोनामा उच्च गोलकर्ताहरु लियोनल मेस्सी र लुइस स्वारेजसँगै छन् ।
घरेलु मैदानमा भएको पछिल्लो खेलमा महत्वपूर्ण खेलाडीलाई आराम दिने लुइस इनरिकेको खराव निर्णयका कारण यसै सिजन प्रिमेरा लिगमा बढुवा भएको अलाभेससँग पराजित भएको थियो ।
तर, यसपटक इनरिकेले त्यो गल्ति गर्ने छैनन् । टोलीमा जाभियर मास्केरानो र स्यामुअल उम्टिटी फर्किएका छन् । उम्टिटी घुँडाको चोटबाट मुक्त हुँदै मैदान फर्किएका छन् ।
सर्जियो बुस्केट मिडफिल्डमा हुनेछन् । उनीसँग बार्सिलोनाले सन् २०२१ सम्मका लागि नयाँ सम्झौताको तयारी गरेको छ । सायद बिहीबार् सम्झौता हुनेछ ।
‘नेयमारले आफै इन्जोय गर्छन्, उनी गाउँछन्, नाच्छन् र विपक्षीलाई ध्वस्त बनाउँछन्’ एथ्लेटिकोका प्रशिक्षक सिमोनीले मंगलबारको पत्रकार सम्मेलनमा भनेका छन् ।
बिपक्षीलाई उत्तेजित पार्ने गतिविधि गर्ने भन्दै फुटबल पण्डित माइकल लाउड्रुपले ब्राजिलियन सुपरस्टार नेयमारको आलोचना गरेका थिए ।
यता सुपरस्टार लियोनल मेस्सीको एथ्लेटिको बिरुद्धको प्रदर्शन निक्कै उत्कृष्ट छ । उनी एथ्लेटिको बिरुद्ध गोल गर्ने खेलाडीको सूचीमा पहिलो नम्बरमा छन् । एथ्लेटिकोबिरुद्ध ३० खेलमा उनले २५ गोल गरेका छन् ।
लुइस स्वारेज र डिएगो गोडिनबीचको प्रतिस्पर्धा पनि हेर्न लायक हुनेछ । उरुग्वेको राष्ट्रिय टोलीमा यी दुई असाध्यै मिल्ने साथी हुन्  र दुवै आ-आफ्नो क्लवबाट उच्च लयमा छन् ।
 
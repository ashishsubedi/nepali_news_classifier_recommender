
﻿
१९ असोज, काठमाडौं । भारतमा शुक्रबारदेखि कबड्डी विश्वकप प्रतियोगिता सुरु हुँदैछ । तर, छिमेकी मुलुक पाकिस्तान सहभागी हुन पाउने छैन ।
भारतसँगको तनावका कारण पाकिस्तानलाई यो प्रतियोगितामा सहभागी हुन रोक लगाइएको हो । इन्टरनेशनल कबड्डी फेडेरेशनले भनेको छ कि पाकिस्तानसँग खेल्न यो सही समय होइन ।’
जम्मू कश्मीरको उरीमा भारतीय सेनाको क्याम्पमा भएको आक्रमण र नियन्त्रण रेखा नजिकै चरमपन्थीहरुको अखडामा सर्जिकल स्ट्राइकको दाबी भारतले गरेपछि दुई देशबीच तनाव बढेको छ ।
दुई सातासम्म चल्ने कबड्डी विश्वकप गुजरातको अहमदाबादमा हुनेछ । जसमा इरान, अष्ट्रेलिया, दक्षिण अफि्रका, इंग्ल्याण्ड, पोल्याण्ड, केन्या, अर्जेन्टिना र अमेरिकी टिम संलग्न हुनेछन् ।

﻿
२६ चैत, काठमाडौं । वेष्टहृयामका एण्डी क्यारोलले इंग्लिस प्रिमियर लिगमा आर्सनलविरुद्ध हृयाट्रिक गरेका छन् । तर, दुई गोलले पछि परेको अवस्थालाई उल्टाएको वेष्टहृयामले जित हात पार्न भने सकेन ।
खेल ३-३ को बराबरीमा टुङ्गिएको छ । तर,  यो बराबरीले आर्सनलको उपाधि होडमा भने धक्का लागेको छ ।
वेष्टहृयामको घरेलु मैदानमा भएको खेलमा आर्सनलले १८ औं मिनेटमा ओजिलको गोलबाट अग्रता लिएको थियो । ३५ औं मिनेटमा एक्लेक्स सान्चेजले अग्रता दोब्बर पारे ।
तर, पहिलो हाफको अन्तिममा वेष्टहृयामले नाटकीय पुनरागमन गर्‍यो । ४४ औं मिनेटमा गोल गरेका क्यारोलले पहिलो हाफको अन्तिममा दोस्रो गोल गर्दै खेललाई बराबरीमा पुर्‍याए ।
दोस्रो हाफको ५२ औं मिनेटमा क्यारोलले हेड गोल गर्दै हृयाटि्रक पुरा गरे । तर, कोसेलिनीले ७० औं मिनेटमा गोल गर्दै आर्सनलको हार टारे ।
बराबरीपछि आर्सनल ३२ खेलबाट ५९ अंकका साथ तेस्रो स्थानमा छ र लिग लिडर लिसेस्टर भन्दा १० अंकले पछाडि छ । वेष्टहृयाम भने ५२ अंकका साथ छैटौं स्थानमा छ ।
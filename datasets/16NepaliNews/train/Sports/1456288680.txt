
﻿नाटकीय सफलता प्राप्त गर्दै इंगलिस प्रिमियर लिग फुटबलको उपाधि नजिक पुगेको लेचेस्टर सिटीले फुटबल मैदानमा त मन जितेको त छ नै उसले मैदान बाहिर आफ्ना एकजना बालक फ्यानको समेत मन जित्न ठूलै सरप्राइज दिएको छ ।
हालै क्यान्सरबाट आफ्नी आमा गुमाएर शोकमा रहेका नौ वर्षका बालक चार्ली किओर्थका लागि किंग पावर रंगशालाको भिआइपी टूरको व्यवस्था गर्यो क्लबले ।
आमाको निधनपछि विक्षिप्त भएका बालक चार्लीका काका रब किओर्थले क्लबसँग सम्पर्क गरे र चार्लीको मन बहलाउन क्लबले कुनै व्यवस्था गर्छ की भन्ने आशय व्यक्त गरे । स्मरण रहोस् चार्लीका कान्छा हजुरबा केन किओर्थ सन् ६० को दशकमा लेचेस्टर सिटीका महान खेलाडि थिए । उनले सन् १९६३ मा म्यानचेष्टर युनाइटेड विरुद्ध ६ मिनेटमै ह्याटि्रक पूरा गरेका थिए ।
आफ्नो पूर्व महान खेलाडिको नातीलाई खुसी पार्ने तथा उसको मनको पीडा कम गर्ने अवसर गुमाउन कहाँ चाहन्थ्यो र क्लब ? उसले चार्लीलाई रंगशालाको भ्रमणमा निम्त्याइहाल्यो ।
पूर्व सूचना विनै लेचेस्टरले एक्कासी चार्लीलाई सरप्राइज दिने तरिकाले रंगशालामा रेड कार्पेट विछ्याएपछि चार्ली दंग परे । उनले रंगशालामा आफ्ना कान्छा हजुरबाका खेलाडि जिवनका विभिन्न संस्मरणात्मक तस्वीरहरु हेरे । रंगशालाको भ्रमणका क्रममा उनको अनुहारमा खुसी देखियो ।
चार्लीका काका रबले यस्तो अवसरका लागि क्लबलाई धन्यवाद दिँदै यो समझना चार्लीले जिवनभर ताजा राख्ने बताएका छन् ।
चार्लीका लागि निकै दर्दनाक रहेको हप्ताको अन्त्य केही सकारात्मक तथा सम्झनलायक रुपमा भएको उनको भनाइ छ ।
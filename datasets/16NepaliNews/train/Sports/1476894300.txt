
﻿
३ कात्तिक, चितवन । काठमाडौंको मनाङ मर्स्याङदी क्लव चितवनमा जारी टुबोर्ग विकास रनिङ शिल्ड अन्तर्राष्ट्रिय आमन्त्रण नकआउट फुटबल प्रतियोगिताको क्वाटरफाईनलमा प्रवेश गरेको छ ।
बुधबार भएको खेलमा युनाइटेड क्लव सिवान भारतलाई ४-१ को गोल अन्तरले हराउँदै मनाङले अन्तिम आठको यात्रा तय गरेको हो ।
खेलको २४औं मिनेटमा बिदेशी स्ट्राइकर ओलावालेले मनाङलाई अग्रता दिलाएका थिए । त्यसको दुई मिनेट नवित्दै बिमल बस्नेतले मनाङको अग्रता दोब्बर पारे । ३९औं मिनेटमा रञ्जित आलेले सिवानका लागि एक गोल फर्काएका थिए ।
दोस्रो हाफमा मनाङले २ गोल थप्यो । ५५औं मिनेटमा ओलावालेले व्यक्तिगत दोस्रो गोल गर्दा मनाङ तीन एकले अगाडि रहृयो । ७९औं मिनेटमा सिवानका कप्तान रातो कार्ड खाँदै मैदान बाहिरिएपछि टोली १० खेलाडीमा समेटिएको थियो । मनाङका लागि साजन महर्जनले ८६औं मिनेटमा चौथो तथा अन्तिम गोल गरेका थिए ।
खेलको म्यान अफ द म्याच ओलावालेले १० हजार पुरस्कार पाए । क्वाटरफाइनलमा मनाङ र चितवन ११ बीच प्रतिस्पर्धा हुनेछ । प्रतियोगितामा नेपाल र भारतका गरी १५ टोलीको सहभागिता छ ।
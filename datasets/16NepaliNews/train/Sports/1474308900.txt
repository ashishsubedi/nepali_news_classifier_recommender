
﻿
काठमाडौं । म्यन्चेस्टर सिटीका प्रशिक्षक पेप ग्वार्डिओलाले आफ्ना लागि ट्रफी जित्नुभन्दा समर्थकलाई खुसी पार्नु महत्वपूर्ण हुने बताएका छन् ।
गत शनिबार बर्नमाउथबिरुद्ध ४-० को जितसँगै सिटीले प्रिमियर लिगको सुरुवाती ५ शतप्रतिशत सफलता हासिल गरेर उत्कृष्ट सुरुवात गरेको छ ।
सिटीले अव प्रिमियर लिग र एएफएल कपमा स्वान्सी सिटीसँग प्रतिस्पर्धा गर्दैछ भने त्यसपछि च्याम्पियन्स लिष्मा सेल्टिकबिरुद्ध उत्रँदैछ । तर ग्वार्डिओलाले अहिलेसम्म ट्रफीको बारेमा सोच्दै नसोचेको बताएका छन् ।
‘मेरो खुसी टोलीले सबै उपाधि जित्यो कि जितेन भन्नेमा निर्भर हुँदैन,’ स्पेनिस प्रशिक्षकले भने, ‘मेरो सवाल यो हो कि हाम्रो खेल हेर्न आउने महानुभावहरुले साँच्चिकै मनोरञ्जन लिनुभयो कि भएन ? हो यो नै मेरालागि ट्रफीभन्दा महत्वपूर्ण लाग्छ ।
नयाँ अनुबन्धित खेलाडी लेरोय सेनलाई बर्नमाउथबिरुद्धको खेलमा ७२ मिनेटपछि बेञ्चमा राखिएको थियो । तर ग्वार्डिओलाको भनाइ अनुसार उनी आगामी खेलहरुमा जरुरी छन् । एएफएल कपमा बुधबार स्वान्सीबिरुद्ध उनलाई राखिनेछ ।
‘उनी खेलको सुरुवातमै घाइते भएका थिए । तर अहिले ठीक भइसकेका छन् । उनले हामीसँगै एक या दुई सातामात्र प्रशिक्षण गरेका छन् र दिन प्रतिदिन उनको प्रदर्शनमा सुधार आइरहेको छ । म उनको क्षमताबारे अनभिज्ञ छैन ।’ ग्वार्डिओलाले भने ।
सिटीले च्याम्पियन्स लिगको नयाँ सिजनमा बोरुसिया मोन्चेनग्लाडबाचलाई हराउँदै उत्कृष्ट सुरुवात गर्‍यो । तर ग्वार्डिओलालाई थाहा छ कि यो उपाधि जित्न कति कठीन छ भनेर, किनभने सिटी अहिलेसम्म च्याम्पियन्स लिगको सेमिफाइनलसम्ममात्र पुगेको छ ।
मानिसहरुले यो सोचिरहेका छन् कि म च्याम्पियन्स लिग जित्न सिटी आएको हुँ, किनकी म एक उत्कृष्ट प्रशिक्षक हुँ । तर मलाई त्यस्तो लाग्दैन ।’
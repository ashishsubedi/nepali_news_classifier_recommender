
﻿
३ असोज, काठमाडौं । नेपाली राष्ट्रिय फुटबल टोलीका पूर्व कप्तान तथा प्रशिक्षक उपेन्द्रमान सिंहले अखिल नेपाल फुटबल संघ एन्फाको आसन्न निर्वाचनमा उपाध्यक्ष पदका लागि उम्मेदवारी घोषणा गरेका छन् ।
सोमबार राष्ट्रिय खेलकुद परिषदमा पत्रकार सम्मेलन गर्दै सिंहले आगामी कार्तिक ८ गते हुने निर्वाचनमा उपाध्यक्ष पदमा उम्मेदवारीको घोषणा गरेका हुन् ।
पत्रकार सम्मेलनमा राष्ट्रिय टोलीका पूर्व गोलरक्षक सिंहले फुटबल मैदानबाट मुलुकका लागि धेरै योगदान गरेको बताउँदै अब नीति निर्माणको तहमा रहेर काम गर्च इच्छुक रहेको बताए । ‘फुटबलको नेतृत्वमा फुटबलभित्रकै मान्छे आउनुपर्छ, त्यसैले नेपाली फुटबल बिकासका लागि मैले उम्मेदवारी दिने निर्णय गरेको छु ।’
उनको उम्मेदवारी घोषणा समारोहमा राष्ट्रिय टोलीका पूर्व कप्तानहरु राजुकाजी शाक्य, मणि शाह, बालगोपाल महर्जन, हरि खड्का लगायतको उपस्थिति थियो । उनलाई निर्वाचनमा मतअधिकार पाउने खेलाडी संघ, प्रशिक्षक संघ, र्फ्री संघको समर्थन रहेको बताइएको छ ।
आफुले स्वतन्त्र रुपमा उम्मेदवारी घोषणा गरेको बताएका सिंहले कुन प्यानलमा प्रबेश गर्ने भन्नेबारे निर्णय भइनसकेको बताए । एन्फाको उपाध्यक्ष पदका लागि उम्मेदवारी दिने सिंह पहिलो व्यक्ति हुन् ।
अध्यक्ष पदका लागि भने यसअघिनै टासी घले, नरेन्द्र श्रेष्ठ र विज्ञानराज शर्माले उम्मेदवारी घोषणा गरिसकेका छन् । बर्तमान उपाध्यक्ष कर्मा छिरिङ शेर्पाले पनि उम्मेदवारी दिँदैछन् ।
एन्फाका तत्कालिन अध्यक्ष गणेश थापा फिफाको प्रतिबन्धमा परेपछि र बरिष्ठ उपाध्यक्ष ललितकृष्ट श्रेष्ठको निधन भएपछि रिक्त रहेको दुई पदका लागि आगामी कार्तिक ८ गते निर्वाचन हुँदैछ ।
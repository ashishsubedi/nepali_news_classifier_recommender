
﻿एजेन्सीदुबई, २७ फागुन
म्यानचेस्टर युनाइटेडका कप्तान वायन रुनी घुँडाको चोट निको पार्न दुबई जाने तयारीमा छन् । गत महिना सन्डरल्यान्डसँग २–१ ले पराजित हुँदा रुनीको दायाँ घुँडामा चोट लागेको थियो । म्यानचेस्टर युनाइटेडका चिकित्सकको सल्लाहअनुसार नै रुनीलाई दुबईमा आराम गर्न पठाउन लागिएको हो । त्यहाँ रुनीले आराम गर्नुका साथै चोट पनि निको पार्ने प्रशिक्षक लुइस भानगालले जानकारी दिएका छन् । ‘रुनी अहिले दुबई जाने तयारीमा लागेका छन्,’ प्रशिक्षक भानगालले भने, ‘त्यहाँ उनले रेस्ट पाउनेछन्, मलाई आशा छ, रुनी दुबईबाट फिट हुँदै क्लबमा फर्कनेछन् ।’रुनीसँगै श्रीमती पनि जाने
बिदाको समयमा मात्र खेलाडीले विदेश भ्रमण गर्दा श्रीमती वा प्रेमिका पनि सँगै लान पाउँछन् । यसबाहेक अरू कारण विदेशमा जाँदा उनीहरूले क्लबको अनुमति लिनुपर्छ । दुबई जाने तयारी गरिरहेका म्यानचेस्टरका कप्तान रुनीका साथ श्रीमती कोलिन भ्रमणमा जाने भएकी छिन् । क्लबका प्रशिक्षक भानगालले रुनीलाई श्रीमती लैजान अनुमति दिएका हुन् । ‘हामीले रुनीकी श्रीमती पनि जान पाउने निर्णय गरेका छौँ,’ भानगालले भने, ‘यसले हाम्रा कप्तानले दुबईमा फ्रेस हुने मौका पाउनेछन् ।’ रुनीको सबैभन्दा मन पर्ने सहर दुबई नै हो।स्वाइन्सटाइगर र फिल पनि दुबईमा
म्यानचेस्टरले मिडफिल्डर बास्टिएन स्वाइन्सटाइगर र फिल जोनेसलाई आरामका लागि दुबई जान अनुमति दिएको छ । स्वाइन्सटाइगर र फिल एक साता दुबईमा रहनेछन् । उनीहरूले आफ्ना कप्तान रुनीलाई पनि सघाउनेछन् । ‘मुख्य खेलाडीलाई आराम चाहिएको छ, यसकारण दुई खेलाडीले दुबई जाने अनुमति पाएका छन्,’ प्रशिक्षक भानगालले भने, ‘उनीहरूले रुनीको उपचार र फिटनेसमा सहयोग गर्नेछन् ।’रुनी मैत्रीपूर्ण खेलअघि फिट
अर्को महिना इंग्ल्यान्डले जर्मनी र नेदरल्यान्डविरुद्ध मैत्रीपूर्ण फुटबल खेल्दै छ । इंग्ल्यान्डले युरोपियन च्याम्पियनसिप फुटबल प्रतियोगिता (युरोकप)अघि अभ्यास खेलका रूपमा प्रतिस्पर्धा गर्न लागेको हो । इंग्ल्यान्डले आफ्ना कप्तान रुनी मैत्रीपूर्ण खेलअघि फिट हुने विश्वास लिएको छ । इंग्लिस टोलीका प्रशिक्षक रोय होड्सनले कप्तान रुनी दुई मैत्रीपूर्ण खेलमा उपलब्ध हुने बताएका छन् । ११ जुनमा इंग्ल्यान्डले युरोकपअन्तर्गत रुसविरुद्ध पहिलो खेल खेल्दै छ । ‘युरो कपअगाडि हामी महत्त्वपूर्ण मैत्रीपूर्ण खेल खेल्दै छौँ, यसमा कप्तान रुनी फिट हुनु अति आवश्यक छ,’ प्रशिक्षक होडसनले भने, ‘यसपटक हामीले उनीबाट धेरै आशा राखेका छौँ ।’शल्यक्रिया गर्नुनपर्ने
म्यानचेस्टरका चिकित्सकहरूले रुनीको घुँडाको चोट केही गम्भीर भएको बताएका छन् । चिकित्सकहरूले उनलाई सानो शल्यक्रिया गर्नुपर्ने सुझाब दिएका छन् । तर, प्रशिक्षक भानगालले उनको शल्यक्रिया गर्नुनपर्ने दाबी गरेका छन् । ‘मलाई लाग्दैन रुनीको शल्यक्रिया गर्नुपर्छ,’ भानगालले भने, ‘सामान्य फिट्नेस गर्दा उनी फिट हुन्छन् ।’
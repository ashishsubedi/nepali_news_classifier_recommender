
﻿
२६ भदौ, काठमाडौं । प्रशिक्षक लुइस इनरिकेले नवप्रवेशी क्लब अलाभेसविरुद्धको खेलमा लियोनल मेस्सी र लुइस स्वारेजजस्ता सुपरस्टारलाई सुरुवाती टोलीमा राख्न आवश्यक ठानेनन् । परिणम, सिजनकै अप्रत्यासित नतिजाको रुपमा बार्सिलोनाले घरेलु मैदानमा पराजय व्यहोरेको छ ।
गत सिजन दोस्रो डिभिजनको च्याम्पियन बनेको अलाभेसलाई नेइमार प्रेरित बार्सिलोनाले नाउ क्याम्पमै रोक्न सकेन । इनररिकले स्वारेज, मेस्सी मात्र होइन, आन्द्रेस इनिएष्टा र जोर्डी अल्वालाई बेन्चमा राखिएको थियो भने जेरार्ड पिके र सर्जियो रोबर्टोलाई टिममै राखिएको थिएन । जुन उसका लागि घातक सिद्ध भयो ।
पहिलो हाफमा बार्सिलोनाको प्रदर्शन निक्कै निराशाजनक रहृयो । मिसपास, खेलाडीबीचको सन्तुलनता र तालमेल बिग्रियो भने गोलका अवसरहरु पनि सृजना हुन सकेन । त्यसैको फाइदा उठाउँदै अलाभेसले गोलका दुई महत्वपूर्ण अवसर सृजना गरेको थियो र एकमा सफल पनि भयो ।
दोस्रो हाफमा अनुभवी स्टारहरुको आगमनसँगै बार्सिलोनाको खेल निक्कै सुधारिएको थियो तर, त्यो ढिला भइसकेको थियो ।
बार्सिलोनाका लागि डेब्यु गरेका डच गोलरक्षक जस्पर किलेन्सेनको प्रदर्शन तारिफ योग्य थियो । उनले अलाभेसका इवाइ गोमेजको प्रहारको शशक्त बचाउ गरेपछि घरेलु समर्थकबाट प्रशंसा पाए । यद्यपी उनको प्रदर्शन बिशेषरुपमा प्रभावशाली भने थिएन ।
अलाभेसबिरुद्ध बार्सिलोनाले अर्का खेलाडीलाई पनि डेब्यू गरायो । तर, भ्यालेन्सियाबाट ३० मिलियन पाउण्डमा आएका पाको अल्कासरको प्रदर्शनपनि सन्तोषजनक हुन सकेन । बार्साका अग्रपंक्तिका तीन सुपरस्टारहरु मेस्सी, नेइमार र स्वारेज एकसाथ जस्तो प्रदर्शन गर्छन, तीमध्ये कुनै एक वा दुइमात्र हुँदा प्रदर्शन खस्कन्छ ।
आर्दा टुरान र राइट ब्याक एलेक्स भिडालका केहि प्रहारहरुले पनि पोष्टको दिशा लिन सकेनन् ।
सुरुवाती आधा घण्टा त बार्सिलोनाको प्रदर्शन यति निराशाजनक रहृयो कि घरेलु मैदानमा यसअघि उसको यस्तो प्रदर्शन कहिल्यै देखिएको थिएन ।
दोस्रो हाफमा बार्सिलोनाको प्रदर्शन सुधारियो । दोस्रो हाफको पहिलो मिनेटमै बार्सिलोनाले बराबरी गोल फर्कायो । नेइमारको कर्नर प्रहारमा डिफेण्डर जेरेमी म्याथुले हेडमार्फल गोल गरे ।
त्यसको केहि समयपछि पनि समान प्रकृतिको नेइमारको कर्नरमा माथिउले गरेको हेड थोरै माथिबाट बाहिरिएपनि बार्सिलोना अग्रता लिनबाट चुकेको थियो ।
५१औं मिनेटमा अलाभेसका एडगर मेण्डेजले गोल गरेपछि रेफ्रीले त्यसलाई अफसाइड दिए । अलाभेसका स्ट्राइकर गोमेसले बार्सिलोनाका डिफेण्डरहरुको टाउको दुखाइ बनेका थिए ।
भयो पनि त्यस्तै एलेक्स भिडाल र मास्केरानोको ठूलो गल्तिको फाइदा उठाउँदै ६४औं मिनेटमा गोमेसले गोल गर्दै अलाभेसलाई दुई एकको अग्रता दिलाए, जतिबेला मेस्सी र इनिएष्टा सब्सिच्युडको रुपमा मैदान छिरिसकेका थिए भने स्वारेज छिर्ने तयारीमा थिए ।
खेलको अन्त्यतिर बार्साले एउटा अवसर पाएको थियो । तर मेस्सीको त्यस प्रहार पोष्ट नजिकैबाट बाहिरिन पुग्यो । यो खेलसँगै ला लिगामा अलाभेस एक विशाल अण्डरडगको रुपमा स्थापित भएको छ । र, उनीहरु जीतका हकदार थिए ।
यो सबै योजना मुताविक थिएन । नियमित खेलाडीहरुलाई आराम दिएर बेन्चका खेलाडीलाई मैदानमा उतारेर तीन अंक हासिल गर्ने इनरिकेको योजना थियो, जसलाई अलाभेसले ध्वस्त पारिदियो ।
अलाभेसले नाउ क्याम्पमा बिना दबाव खेल्यो र इनरिकेको टोलीको योजना प्रत्युत्पादक सावित गरिदियो ।
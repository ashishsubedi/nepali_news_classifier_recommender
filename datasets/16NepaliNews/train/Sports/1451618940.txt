
﻿अन्तर्राष्ट्रिय खेलकुदमा कीर्तिमान, स्क्यान्डल र स्तब्ध इभेन्ट्स स्मरण समेट्दै सन् २०१५ वर्ष बितेको छ । एक नम्बर खेल फुटबलमा भ्रष्टाचार र म्याच फिक्सिङको पर्दाफास भयो । फुटबलकै सर्वाधिक शक्तिशाली व्यक्ति सेप ब्लाटर र मिचेल प्लाटिनी भ्रष्टाचारकै आरोपमा आठ वर्षका लागि प्रतिबन्धित भए । क्रिकेटमा सन्न्यास लिने लहर नै चल्यो । अस्ट्रेलियन क्रिकेटरले धमाधम सन्न्यास घोषणा गरेपछि अस्ट्रेलियाको क्रिकेट अब दोस्रो पुस्तामा आएको छ । टेनिसमा नोभाक जोकोभिक र सेरेना विलियम्सले आफ्नो वचश्र्वलाई जारी नै राखे । एथलेटिक्समा उसेन बोल्टलाई कसैले छुन सकेनन् । यिनै घटनासँगै जोडिएको छ, गत वर्षको अन्तर्राष्ट्रिय खेलकुद ।
फुटबल
खेलमैदानभन्दा बाहिरको फोहोरी राजनीतिले बढी नै चर्चा पायो । पाँच कार्यकाल फिफा सम्हालेका सेप ब्लाटरको पतन पनि गत वर्ष नै भयो । ब्लाटर फिफामा रहँदासम्म उनको बहिर्गमनबारे कसैले सोच्न सक्दैनथे । तर, फिफाकै इथिक्स कमिटी यति शक्तिशाली भयो कि ब्लाटरजस्ता फुटबलकै अजय मानिने व्यक्तिको पनि पतन भयो । यति मात्र होइन, ब्लाटर आठ वर्षको प्रतिबन्ध सजाय भोग्न बाध्य भए । वर्षौंदेखि फिफा पदाधिकारीले व्यापक रूपमा भ्रष्टाचार गरेको पाइयो । ब्लाटर रहँदासम्म पर्दाफास हुने कल्पनाभन्दा बाहिर थियो । विश्व फुटबललाई आफ्नो मुठीमा राखेर हिँडेका ब्लाटरविरुद्ध बोल्ने हिम्मत कसैको थिएन ।
अमेरिकी अनुसन्धान संस्था (एफबिआई) र स्विट्जरल्यान्डको प्रहरीकै साहसका कारण वर्षौंदेखि फुटबलमाथि लागेको भ्रष्टाचारको कालो दाग गत वर्ष हल्का पखालियो । दुवै अनुसन्धान एजेन्सीले विश्व फुटबलमा भएका म्याच फिक्सिङदेखि लेनदेनका विषयलाई सूक्ष्म तरिकाले अनुसन्धान गरे । उनीहरूले फुटबल क्षेत्रकै शक्तिशाली व्यक्तिहरूलाई आफ्नो अनुसन्धानको घेरामा राखे । फलस्वरूप अहिले फुटबलको माध्यमबाट मनग्य पैसा कमाएका शक्तिशाली व्यक्तिहरू प्रतिबन्धित वा जेलभित्र छन् ।
यति मात्र नभएर इथिक्स कमिटीले युरोपियन फुटबल महासंघका अध्यक्ष मिचेल प्याटिनीलाई समेत आठ वर्षको प्रतिबन्ध लगायो । इथिक्स कमिटीले सन् २०१८ को मस्को र २०२२ को कतार विश्वकप फुटबल राष्ट्र छनोट गर्न ब्लाटरले थुप्रै डलर कुम्ल्याएको आरोप लगाइएको थियो । यसैगरी, उनीमाथि विज्ञापन र टेलिभिजन राइट्सबाट पनि भित्री रूपमा लाखौँ डलर सखाप पारेको आरोप थियो । यता, प्लाटिनीले सन् २०१० को विश्वकपताका ब्लाटरसँग मिलेरै लाखौँ डलर खाएको आरोप छ ।
क्यारिबियन फुटबल संघका पूर्वअध्यक्ष वार्नर पनि प्रतिबन्धमा परे । उनले सन् २०११ को फिफा अध्यक्ष निर्वाचनमा पदाधिकारी जिताउन चर्को घुस लिएको आरोप इथिक्स कमिटीले लगाएको थियो । इथिक्स कमिटीले फिफाका १० पदाधिकारीमाथि छानबिन सुरु गर्दा फुटबलमा हलचल नै भयो । फुटबलको भ्रष्टाचार र निरंकुशताको प्रसंग उठाइरहँदा अखिल नेपाल फुटबल संघका अध्यक्ष गणेश थापा अछुतो रहन सक्दैनन् । उनी पनि गत वर्ष अन्तर्राष्ट्रिय मिडियामा छाइरहे । राम्रो कामले नभएर भ्रष्टाचारकै कारण थापा भ्रष्टाचारसम्बन्धी समाचार एसियाली र पश्चिमेली मिडियामा आइरहे । इथिक्स कमिटीले थापालाई सन् २०११ को फिफा चुनावमा उम्मेदवार जिताउन अन्य व्यक्तिसँग पैसा लिएको र गोल प्रोजेक्टमा हिनामिना गरेको आरोप लगाउँदै १० वर्ष प्रतिबन्ध लगाइयो । उनलाई २० लाख रुपैयाँ पनि तिराएको छ ।
नेपालका सागर थापा, रितेष थापा, अञ्जन केसी, विकाससिंह क्षेत्री तथा सन्दीप राई खेल मिलेमतोमा मुछिएको समाचार पनि अन्तर्राष्ट्रिय मिडियामा आयो । एएफसीले उनीहरूलाई आजीवन प्रतिबन्ध लगाएको छ । फुटबलमा धेरै स्क्यान्डल खबर आए पनि मैदानभित्रको उत्कृष्ट समाचार सुन्न पाइयो । अझ गत वर्षलाई बार्सिलोनामय भन्दा फरक नपर्ला । बार्सिलोनाले एकै सिजन पाँच उपाधि उचाल्यो । स्पेनिस लिग, कोपा डेल रेदेखि युरोपकै प्रतिष्ठित प्रतियोगिता च्याम्पियन्स लिग उपाधिसमेत बार्सिलोनाले आफ्नो
झोला राख्यो ।
वर्षको अन्य दक्षिण अमेरिकी क्लब रिभर प्लेटलाई हराउँदै तेस्रोपटक क्लब विश्वकप फुटबल प्रतियोगितासमेत बार्सिलोनाले जित्यो । अहिलेसम्म कुनै पनि क्लबले तीनपटक सो उपाधि जितेको छैन । बार्सिलोनाले गत वर्ष युरोपियन फुटबलमा राज गर्दा लियोनल मेसी, लुइस सुआरेज तथा नेमार जुनियरले उत्कृष्ट प्रदर्शन गरेका थिए । उनीहरूले समग्रमा १ सय ४० गोल गर्न सफल रहे । कुनै उपाधि हात पार्न नसके रियल म्याड्रिडका स्ट्राइकर क्रिस्टियानो रोनाल्डोले आफ्नो गोल गर्ने क्रमलाई जारी नै राखे । उनले लगातार तीन सिजन क्लबबाट सबैखाले प्रतियोगितामा ५० भन्दा माथि गोल गरे । च्याम्पियन्स लिगको समूह चरणमा सर्वाधिक ११ गोल गर्ने कीर्तिमान उनले आफ्नो नाममा लेखाए ।
फिफाले प्रदान गर्ने फिफा वर्ष खेलाडीको अन्तिम सूचीमा मेसी, रोनाल्डो र नेमार मनोनीत भए । जर्मन स्ट्राइकर रोबर्टो लेवान्डोस्कीले बायर्न म्युनिखबाट खेल्दै वल्सवर्गविरुद्ध नौ मिनेटमा पाँच गोल गरे । कोपा अमेरिकामा चिलीले अर्जेन्टिनालाई स्तब्ध पार्दै पहिलोपटक उपाधि हात पायो । फिफाको वरीयतामा बेल्जियमले ठूलो फड्को मार्दै एक नम्बर स्थान उक्लियो । इंग्लिस लिगमा चेल्सीले अप्रत्याशित रूपमा जोसे माउरिन्होलाई बर्खास्त गयो । पहिलोपटक वेल्स र उत्तरी आयरल्यान्ड युरोकप २०१६ मा छनोट भए । होन्डुरसका युवा स्ट्राइकरमाथि गोली प्रहार गरी हत्या पनि गत वर्ष नै भयो ।
सर्वियाली स्टार नोभाक जोकोभिक र अमेरिकी सेरेना विलियम्सले गत वर्ष राज नै गरे । वर्षमा हुने चार ग्रान्डमध्ये तीन उनीहरूले नै जिते । जोकोभिकले अस्ट्रेलियन, युएस र विम्बल्डन ओपन जिते । सेरेनाले ३४ वर्षको उमेरमा पनि अस्ट्रेलियन, फ्रेन्च र विम्बल्डन हात पारिन् । जोकोभिकले ग्रान्डस्लामबाहेक दश प्रमुख एटिपी प्रतियोगिता पनि कब्जामा राखे । जोकोभिकलाई वर्षभरि नै स्विस स्टार रोजर फेडेररले पछ्याए । विम्बल्डन र युएस ओपनको फाइनलमा उनले जोकोभिकलाई कडा टक्कर दिए । वर्षको अन्तिम एटिपी मास्टर्स सिरिज लन्डन ओपनमा फेडेरर जोकोभिकसगै सीधा सेटमा पराजित भए । तर, फेडेरर पाँच एटिपी उपाधि जित्न सफल रहे ।
घरेलु कोर्टमा उनले कीर्तिमानी रूपमा दशौँपटक स्विस इन्डोर जित्दा राफेल नाडाललाई स्तब्ध पारे । फलाभिया पेनेटाले ३४ वर्षको उमेरमा युएस ओपन हात पार्दा सबै आश्चर्यमा परे । उनले सेमिफाइनलमा साबिक विजेता सेरेनालाई हराएकी थिइन् । जीवनकै पहिलो ग्रान्डस्लाम उपाधिसँगै पेनेटाले सन्न्यास घोषणा गरिन् । चोटका कारण स्पेनिस खेलाडी नाडालले आफ्नो उत्कृष्ट प्रदर्शन दोहोर्‍याउन सकेनन् । दोस्रो वरीयताका एन्डी मुर्रेले पनि आफ्नो प्रभावलाई जारी नै राखे । रुसी खेलाडी मारया सारापोभा र सर्वियाली अन्ना इभानोभिकले ग्रान्डस्लाम उपाधि नजिते पनि एटिपी उपाधि भने हात पारे ।
जमैकन धावक उसेन बोल्टलाई गत वर्ष कसैले पनि पाखा लगाउन सकेनन् । बोल्टले सहभागिता जनाएका सबै प्रतियोगितामा पहिलो स्थान नै हात पारे । उनले बेइजिङमा भएको विश्व च्याम्पियनसिपमा सय, दुई सय तथा चार सय रिलेमा कीर्तिमान राख्दै स्वर्णपदक हात पारे । यसै प्रदर्शनका कारण उनी गत वर्षकै एथलेटिक्स खेलाडी घोषित भएका छन् । यो उपाधि उनले पाँचपटक उपाधि
जितेका छन् ।
स्टार क्रिकेटरले गत वर्ष एकपछि अर्को गर्दै सन्न्यासको घोषणा गरे । सुरुवाती क्रममा पाकिस्तानका साहिद अफ्रिदी र मिस्वाह उलहकले विश्वकप प्रतियोगितापछि नै एकदिवसीयबाट सन्न्यास लिए । सोही विश्वकपको क्वार्टरफाइनलिस्ट श्रीलंकाका कुमार संगाकारा र महेला जयवर्धनेले पनि सीमित ओभरबाट बिदा लिए । अस्ट्रेलिया र न्युजिल्यान्डले संयुक्त रूपमा आयोजना गरेको विश्वकपमा संगारकारले लगातार चार शतक जमाए ।
विश्वकपमा कीर्तिमानको ओइरो नै लाग्यो । न्युजिल्यान्डका मार्टिन गुप्टिलले वेस्टइन्डिजविरुद्ध व्यक्तिगत २ सय ३७ रन जोडे । यसैगरी, दक्षिण अफ्रिकी ब्याट्सम्यान एबी डी भिलियर्सले केवल ६४ बलमै १ सय ६७ रन बनाए । उनले रोहित शर्माको नाममा रहेको सर्वाधिक १६ छक्काको कीर्तिमान पनि बराबरी गरे । सो विश्वकपमा न्युजिल्यान्डका कप्तान ब्रेन्डान म्याककुलमले आफ्नो एकल प्रदर्शनमा टोलीलाई फाइनल पुर्‍याए । तर, फाइनलमा न्युजिल्यान्ड अस्ट्रेलियासँग पराजित भयो । अस्ट्रेलियाले कीर्तिमानी रूपमा चौथोपटक विश्वकप पनि उल्चायो ।
गत वर्ष अस्ट्रेलियाका ब्रेट लीले सिडनी मैदानमा आफ्नो २० वर्षे क्रिकेट करिअरबाट विश्राम लिए । ३८ वर्षीय ली तीन विश्वकप विजेता टोलीका सदस्य पनि हुन् । उनले सिड्नी सिक्सेजबाट खेल्दै सबैखाले क्रिकेटबाट सन्न्यास लिएको घोषणा गरे । यसैगरी, इंग्लिस विकेटकिपर म्याट पिरोरले इन्जुरीको कारण देखाउँदै ३३ वर्षको उमेरमै सन्न्यास लिए । गत वर्ष अस्ट्रेलियन क्रिकेटरले सन्न्यास घोषणाको नाम लेखाउनेमा रायल ह्यारिस, ब्राड हार्डिन र मिचेल जोन्सन पर्छन् । यी खेलाडीले युवापिँढीलाई मौका दिनुपर्ने र चोटका कारण खेल करिअर अगाडि बढाउन नसक्ने जनाउँदै सन्न्यास लिएका थिए ।
यता, भारतका वीरेन्द्र सेहवाग पनि अन्तर्राष्ट्रिय क्रिकेट करिअरबाट बिदा भए । लगातार दुई वर्ष राष्ट्रिय टोलीमा नपरेपछि उनले अचानक सन्न्यास घोषणा गरे । भारतका लागि टेस्टमा दुईपटक तेहोरो शतक ठोक्ने सेहवाग एक मात्र ब्याट्सम्यान हुन् । यसैगरी, भारतकै बायाँहाते सिमर जाहिर खानले पनि सन्न्यास लिए । क्रिकेटकै विश्लेषण गरिरहँदा एसोसिएट राष्ट्र अफगानिस्तानले एकदिवसीय क्षेत्रमा तहल्का नै मचायो । विश्वकपमा पहिलो सहभागितामा जित हात पार्ने क्रममा स्कटल्यान्डलाई निराश पारे ।
अफगानिस्तानले टेस्ट मान्यता जिम्बावेविरुद्धको एकदिवसीय र टी–२० सिरिज पनि जित्यो । यही सफलताकै कारण अफगानिस्तान आइसिसी एकदिवसीय वरीयताको दशौँ स्थानमा उक्लियो ।
पाकिस्तानले दुबईमा अस्ट्रेलिया विरुद्धको टेस्ट सिरिज २–० ले जित्यो भने त्यही सिरिजबाट भेट्रान्स ब्याट्सम्यान सोएब मलिकले सन्न्यास लिए । न्युजिल्यान्डका मार्टिन गुप्टिलले श्रीलंकाविरुद्धको दोस्रो एकदिवसीय खेलमा १७ बलमै ५० रन पूरा गर्दै नयाँ कीर्तिमान स्थापित गरे । पाकिस्तानी लिजेन्ड तथा विश्व च्याम्पियन टोलीका कप्तान इमरान खान बिबिसीकी मौसम समाचारवाचिका हिना खानसँगको विवाह र सम्बन्धविच्छेदका कारण चर्चामा रहे ।
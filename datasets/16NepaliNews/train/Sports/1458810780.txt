
﻿एजेन्सी
लण्डन । कम्मर र तिघ्राको बिच भागको चोटका कारण इंग्लिस क्लब म्यानचेस्टर सिटीका मिडफिल्डर रहिम स्ट्रलिङ कम्तिमा ६ देखि ८ हप्तासम्म मैदान बाहिर रहने भएका छन् ।
यो संगै इंगलिस फुटबलर स्ट्रलिङ यो सिजनमा खेल्न नसक्ने भएका छन् । ६ देखि ८ हप्तासम्म इंग्लिस प्रिमियर लिग सबै खेल सकिने छन् । क्लबका अनुसार स्ट्रलिङ ८ हप्तामा फिट भएपनि प्रिमियर लिगको अन्तिम दिन मे १५ पछिमात्र अभ्यासमा फर्कन सक्ने छन् । तर, स्ट्रलिङ च्याम्पियन्स लिगको फाइनल भन्दा अघि नै उनी फिट हुने छन् । च्याम्पियन्स लिगको फाइनल मे २८ मा हुनेछ ।
यस्तै इंग्ल्याण्डले युरो कप २०१६ का लागि स्ट्रलिङको अवस्थाबारे निरीक्षण गर्नेछ । प्रशिक्षक रोय होडसनले मे १२ मा युरोकपका लागि इंग्ल्याण्डको २३ खेलाडी सहितको टिम घोषणा गर्नेछन् । यस्तोमा रहिम फिट भएमा टिममा पर्नेछन् । नत्र, स्ट्रलिङ युरोकप टिम बाहिर रहने छन् ।
स्ट्रलिङ गत आइतबार इंग्लिस प्रिमियर लिग अन्तर्गत भएको म्याचेस्टर डर्बीको क्रममा चोटग्रस्त भएका थिए । डर्बी भिडन्तमा सिटी युनाइटेडसँग १–० ले पराजित भएको थियो । स्ट्रलिङ सिटीका मुख्य प्लेमेकर मानिन्छन । साथै उनको चोटले सिटीलाई लिगको शिर्ष चारमा रहन कठिन हुने छ । ५१ अंक जोडेको सिटि अहिले लिगको चौथो स्थानमा छ ।
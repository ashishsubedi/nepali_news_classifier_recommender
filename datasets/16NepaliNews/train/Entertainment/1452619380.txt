
﻿निर्देशक दिनेश डिसीले म्युजिक लन्च कार्यक्रममै फिल्म ‘फूलैफूलको मौसम तिमीलाई’ को प्रदर्शनपछि प्राप्त सम्पूर्ण नाफा धादिंगको सलाङघाटमा झोलुंगे पुल निर्माणका लागि प्रदान गरिने बताएका थिए । फिल्मले नाफा नगरेको खण्डमा पनि साढे सात लाख रुपैयाँ ‘सिड मनी’ का रुपमा प्रदान गर्ने घोषणा गरिसकेका हुन् । मंगलबार भने उनको सहयोगी कदममा चौधरी समुह (सीजी ग्रुप) ले साथ दिने घोषणा गरेको छ ।
सीजीकातर्फबाट कार्यक्रममा उपस्थित निर्वाण चौधरीले सलाङघाटमा प्रावि स्कुल निर्माण गरिदिने उद्घोष गरे । उनले फिल्मसँगको सहकार्यमा दुई महिनाभित्रै निर्माण कार्य थालनी गर्ने पनि बताए ।
कार्यक्रममा ‘फूलैफूलको मौसम तिमीलाई : एउटा तितो यथार्थका साथ’ नामक आठ मिनेट लामो भिडियो फुटेज हेरेपछि निर्वाणले उक्त घोषणा गरेका थिए । भिडियोमा सालाङघाटका झन्डै ५५ स्कुले विद्यार्थीहरु दैनीक तूइनको जाखिमपूर्ण यात्रामा त्रिशुली नदी तरेर पढ्न जानुपर्ने बाध्यता देखाइएको छ ।
निर्देशक दिनेशले स्कुले नानीहरुले त्रासरहित सुविधाजनक हिसाबले पढ्न पाउन् भन्ने आफ्नो सहयोगी कदममा सीजीको हातेमालोले थप उर्जा थपिएको बताएका छन् । नीता ढुंगाना र आमेश भण्डारी स्टारर उनको फिल्म ‘फूलैफूलको मौसम तिमीलाई’ भने फागुन २१ मा रिलिज हुँदैछ ।
हेर्नुहोस भिडीयो

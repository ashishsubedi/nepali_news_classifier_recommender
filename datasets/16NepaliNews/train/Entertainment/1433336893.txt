
﻿राजविराजको चर्को गर्मीमा अहिले नायक जीवन लुइटेल अभिनयमा व्यस्त छन् । नायिका अनु शाहसँग उनको प्रेम र एक्सन चलिरहेको छ । अमेरिकाबाट फर्किएपछि केही समय राहत वितरण र पूननिर्माणमा लागेका जीवन चलचित्र  बाजिगर को छायांकनमा जोडिएका हुन् । उनले भने- चलचित्रको छायांकन भुकम्प जानुअघि नै सुरुवात भएको थियो । अहिले हामी जोडतोडका साथ यसको काम सक्न लागिरहेका छौ ।  वैशाख १२ गते भुकम्प गएपछि केही समय यसको छायांकन रोकिएको थियो ।

रञ्जित रानामगरको निर्देशनमा तयार भैरहेको यो चलचित्रलाई शेखर कोइरालाले निर्माण गरेका हुन् । द शोविज प्रोडक्शनको ब्यानरमा छायांकन भैरहेको चलचित्रमा बसन्त सापकोटाको संगीत, रोशन श्रेष्ठको एक्सन, मदन काश्यप घिमिरेको छायांकन छ । यो चलचित्रलाई पारिवारिक कथामा आधारित रहेर तयार पारिएको छ । चलचित्रले बाबु र छोराको कथालाई उठान गरेको कलाकार संजोग कोइरालाले जानकारी दिएका छन् । चलचित्रमा निश्मा घिमिरेको पनि अभिनय छ ।

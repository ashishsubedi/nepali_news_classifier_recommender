
﻿सेतोपर्दा संवाददाता
काठमाडौं– मीनबहादुर भाम निर्देशित नेपाली फिल्म कालो पोथीले इटालीको भेनिस फिल्म फेष्टिभलमा क्रिटिक्स विक्स सेक्सनतर्फको उत्कृष्ट फिल्मको अवार्ड जितेको छ ।
 
गतवर्ष पनि मीनकै सर्ट फिल्म बाँसुल्ली पनि भेनिसमा छनौट भएको थियो । अवार्ड जितेपछि खुशी व्यक्त गर्दै मीनले उक्त जीत देशप्रति समर्पित गरेका छन् । फेसबुकमार्फत् मीनले भनेका छन्, ‘म यो अवार्ड मेरो सुन्दर देश र मेरा नेपाली साथीहरुमा समर्पण गर्न चाहन्छु । र, देशको राजनैतिक जटिलता पनि समाप्त होस् भन्ने चाहन्छु ।’ फिल्मले विगतमा चलेको जनयुद्धको पृष्ठभुमिमा मुगुका दुई अन्तरजातीय साथीबीचको मित्रता वर्णन गरेको छ । मिनले अवार्ड जितेपछि आफ्नो टिम सदस्यलाई समेत सम्झदैं देशमा पुनः शान्ति छाउने कामना गरेका छन् । तीन करोड रुपैया लगानी रहेको बताइएको यस फिल्मलाई नेपालका छिरिंगरितार शेर्पा बाहेक फ्रान्स, स्विट्जरल्याण्ड र जर्मनीका कम्पनीले समेत लगानीमा सहयोग गरेका छन् ।
भेनिस फेष्टिभल संसारकै प्रतिष्ठितमध्येमा चिनिन्छ । नेपालकै सगरमाथा आरोहणका क्रममा भएको दुःखद घटनामा आधारित रही बनाइएको फिल्म एभरेष्टकै स्क्रिनिंगस“गै शुरु भएको ७२ औं भेनिस फेष्टिभल शुरु भएको थियो । प्रायः भेनिसमा प्रिमियर गरेकै फिल्मले ओस्कारमा समेत आफ्नो आधिपत्य राख्ने गर्छन् ।
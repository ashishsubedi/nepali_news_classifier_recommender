
﻿आख्यानमा नयनराज पाण्डे पछिल्लो पुस्तामा स्थापित नाम हो । पुस्तक पाठकमा चर्चित नयनराजलाई यतिबेला रंगमन्चमा उतार्ने काम गरेका छन्, आशान्त शर्माले । आशान्तले नयनराजको कथा संग्रह ‘चकलेट’ का तीन कथा ‘सुकमेल’, ‘खेल’ र ‘महानगर’ लाई मन्चन गरेका छन्, आफ्नै निर्देशनमा ।

‘कथा एक्सप्रेस’ नाम दिइएको उक्त नाटक यतिबेला मन्डला थिएटरमा जारी छ । नाटकमा सृजना सुब्बा, सुलक्षण भारती, मनिष निरौला, लक्ष्मी बर्देवा, बिनिता मगर, बिरेन्द्र मुखिया, सन्देश लामिछाने, आइ.पी. आचार्य, अस्मिता खनाल, सुरज मल्ल (फ्रेन्चेस्को) को अभिनय रहेको छ ।

नेपाली समाजमा अझै पनि दबिएर रहेको यौन मनोविज्ञानमा आधारित भई लेखिएको कथा ‘सुकमेल’, उपयोगको दलीय राजनीतिक मनोवृत्तिलाई समेटिएको ‘खेल’ र व्यस्त र बस्तुवादी हाबी हुँदा आफ्ना र आफन्तलाई भुल्दै गईरहेको शहरी संस्कृतीलाई कटाक्ष गर्ने ‘महानगर’ को कथालाई आशान्तले पौने दुई घन्टाभित्र गजबको संयोजन गरिदिएका छन् ।

उनले सर्वकालीन कथाका रुपमा यी तिनलाई छनौट गरेको बताएका छन् । यसअघि पनि आशान्तले महेशविक्रम शाहका कथाहरुमा आधारित रही ‘कथादेश २’ ल्याएका थिए ।

निर्देशक आशान्त भन्छन्, ‘नेपाली नाटक गर्नुपर्‍यो भन्यो, कुन गर्ने भनेर छान्नै आपत ।’ उनले धेरै राम्रामा छान्न मुश्किल परेको नभई नाट्य रुपान्तरण गर्ने जस्तो उपयुक्त नभेटेर समस्या आउनेतर्फ संकेत गरेका हुन् ।

पुराना नाटकले सामयिकता दिन नसक्ने भएकाले नै आशान्त पछिल्लो समय लेखिएका कथामै नाट्य रुपान्तरण गर्न सहज मानेका हुन् ।

नाटक यहि पौष १९ गते सम्म सोमबार बाहेक हरेक दिन बेलुका ४:१५ बजे अनामनगर स्थित मण्डलामा मन्चन भईरहेको छ ।




 

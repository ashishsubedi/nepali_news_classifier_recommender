
﻿क्लाशिकल संगीतमा डिप्लोमा गरेका राकेश ओलीको अब आफ्नै एकल एल्बम बजारमा आउने भएको छ । बर्दियाको सानोश्री ताराताल नगरपालिका श्रीकंैडाका स्थानीय निबासी ओली अहिले उक्त एल्बम निकाल्ने तयारीमा जुटेका छन् । २०६२ सालमा रेडियो नेपालमा आधुनिक गीतमा स्वर परिक्षण उतिर्ण गरेका ओलीले हालसम्म डेढ दर्जन बढि गीतहरु गाइसकेका छन् । यस अघि रेडियो नेपाल लगायत अरुका एल्बमहरुमा स्वर दिएका ओलीले यस पटक आफ्नै एकल एल्वम बजारमा ल्याउन लागेका हुन् ।  मेरो संसार  नाम रहेको एल्बममा  मेरो देश जस्तो कुनै देश भेटिएन  राष्ट्रिय गीत,  आँखिर टाढा जानेलाई ,  म एक गीतकार हुँ , आधुनिक गीत,  भेरी कर्णाली दोभानैमा ,  बगेकै छ उही भेल  लगायतका गीतहरु रहेका छन् ।

उनले एल्बमका लागि गीत रेकर्डिङ प्रक्रिया अन्तिम चरणमा पुगेकोे बताए । एल्बमको तयारीमा जुटेका गायक ओलीले भने   एल्बम छिटै बजारमा आउँदैछ ।  २०३९ बैशाख २६ गते जन्मेका ओली २०५८ सालबाट आफू गीतसंगीत क्षेत्रमा लागेको बताउँछन् । कलानिधी इन्दिार संगीत महाविद्यालय इलाहाबादबाट संचालित संगीत महाविद्यालय पुलचोक ललितपुरबाट क्लाशिकल संगीतमा डिप्लोमा (फोर्थ इयर) गरेका ओलीले संगीत पढ्दा जुनियर डिप्लोमा दोश्रो बर्षमा गोल्ड मेडल समेत प्राप्त गरेका छन् । उनले गीत संगीत आफ्नो मुख्य रुचीको बिषय भएको बताए । हरप्लेक्सले निकालेको  बेदनाका बस्तीहरु  एल्लममा  यी गाउँबस्ती लेक र बेसी  बोलको गीतबाट औपचारिक रुपमा गायन क्षेत्रमा प्रबेश गरेका ओलीले रेडियो नेपालमा भएछु परदेशी बोलको लोकगीत, गणेश गुरुङको संगीतमा रहेको  एकान्तमा खोल्नु चिठी  बोलको आधुनिक गीत लगायतका गीतहरु गाएका छन् । त्यसैगरि बिमल डाँगीको साइनो एल्बममा  हिउँको खोली बग्दै आयो झरनाको पानीमा  बोलको पप गीत पनि गाएको बताए ।

गणेश गुरुङ र धनबहादुर गोपाली उनका संगीत गुरु हुन् । उनीहरुकै सहयोग र हौसलाले यो स्थानमा आइपुगेको बताउँछन् गायक ओली । अहिले बजारमा आधुनिक गीतको लहर चलेको छ । उनी भन्छन्   यो खुसीको कुरा हो, गजल आधुनिक गीत सुन्ने श्रोताहरका लागि । अहिलेको नयाँ प्रविधिले गर्दा कलाकारहरुको मेहनेतमा कमी आएको छ । दुख नगरेरै, अध्ययन र अभ्यासबीना गीत निकाल्ने परम्परा बसेको छ ।

उनी भन्छन्   यसले गर्दा नेपाली गीतसंगीतको स्तरीयतामा प्रश्न चिन्ह खडा भएको छ ।  उनी गीतसंगीतको स्तर बृद्धि गर्नका लागि कलाकार र संगीतकारहरुले अझ दुःख र मेहनत गर्नु पर्ने बताउँछन् । 

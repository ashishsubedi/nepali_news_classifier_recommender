
﻿काठमाडौं । हाँस्य टेलिश्रृङखला  मेरी बास्सै  मा दर्शकलाई हँसाउदै आएका सीताराम कट्टेल  धुर्मुश  र कुन्जना घिमिरे  सुन्तली  अब गाउँगाउँमा चर्पी बनाउने काममा सक्रिय हुने भएका छन् ।

मन्त्रीपरिषद बैठकले धुर्मुश र सुन्तलीलाई राष्ट्रिय सरसफाई दूत घोषणा गरेपछि उनिहरुको यो जिम्मेवारी बढेको हो ।  हामीलाई सरकारले सामाजिक काममा सहभागी गराएर आम कलाकारको सम्मान गरेजस्तो लागेको छ ।  अनलाईनखबरसँग कुरा गर्दै सीतारामले भने ।

त्यसो त यसअघि पनि उनीहरु यस किसिमका सामाजिक काममा आबद्ध थिए । यही सन्दर्भमा केही वर्ष अगाडी  चर्पी बिहे  शीर्षकमा सिरियल समेत बनाएका थिए उनले । चर्पी नभएको घरमा केटाले बिहे गर्नै नमानेको प्रसंग समेटेर निर्माण गरिएको उक्त सिरियलमा नयाँ चर्पी बनेपछि चर्पीलाई घुमेर बिहे गरेका थिए केटाकेटीले । आगामी दिनमा राख्न मिल्नेसम्म  मेरीबास्सै मा चर्पीको प्रसंग राख्ने योजनामा रहेका सीताराम स्टेज कार्यक्रममा समेत चर्पी बनाउन आग्रह गर्ने योजनामा छन् । उनलाई उनकी श्रीमति कुञ्जनाले पनि साथ दिने छिन् यो अभियानमा । सरकारले सन् २०१७ सम्म मुलुकलाई खुला दिशामुक्त क्षेत्र बनाउने घोषणा गरेको छ ।

आफुलाई सामाजिक काममा रुची भएको भन्दै सीतारामले आफैंले सुरु गरेको  नेपाल एग्रीकल्चर कृृषि फार्म वाट नेपालमै सबै भन्दा सस्तोमा पाठा बिक्री गरेको दाबी गरे ।  सरसफाई र आधुनिक कृषिका लागि अझै केही राम्रा काम गर्नु छ ।  उनले भने ।

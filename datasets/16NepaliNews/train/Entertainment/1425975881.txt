
﻿काठमाडौँ,२६ फागुन - नायिका सुमिना घिमिरेले काभ्रेका रोशन सापकोटासँग लगन गाठो कसेकी छिन्। सोमबार उनले काठमाडौंको एक पार्टी प्यालेसमा बिहे गरेकी हुन्। चलचित्र दुलहीमा राजेश हमालको दुलही बनेर चर्चामा आएकी सुमिना रियल लाइफमा रोशनकी दुलही बनेकी छिन्। रोशन पेसाले पाइलट हुन्। उनीहरुको भेट एक गीतको म्यूजिक भिडियो छायांकनका क्रममा भएको थियो। त्यसपछि प्रेममा परेका दुबैले बिहे गर्ने निर्णय गरेका थिए। दुवै जना विहेपछि खुसी देखिएका छन्। उनीहरुको बिहेमा चलचित्रकर्मी र मिडियाकर्मीको उपस्थिती एक दमै कम देखिएको थियो भने दुवै तर्फका आफन्तको बाहुल्यता रहेको थियो। 

विभिन्न समयमा स्क्यान्डलमा फस्दै आएकी सुमिनाले चलचित्र मालाको डबिङ सकेर चलचित्र क्षेत्रबाट टाढा हुने निर्णय गरेकी थिइन्। सुमिनाले अभिनय गरेको चलचित्र भिमदत्त अहिले प्रदर्शनमा छ भने माला चैत ६ गतेबाट प्रदर्शनमा आउँदैछ।

सुमिनाले दुई दर्जन बढी चलचित्रमा अभिनय गरेकी छिन्। उनले अभिनय गरेका पछिल्ला केही चलचित्र उत्तेजक दृश्यका कारण विवाद र चर्चामा रहेका थिए । सुमिनालाई बिहेपछि पनि चलचित्र क्षेत्रमा देख्न पाइन्छ की पाइदैन भन्ने सबैको कौलुहलताको विषय बनेको छ । त्यो वियामा भने उनले अहिलेसम्म केही निर्णय गरेकी छैनन् । 

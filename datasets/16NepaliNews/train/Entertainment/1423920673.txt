
﻿२ फागुन, नेपालगन्ज । फेब्रुअरी १४ अर्थात प्रणय दिवसको अवसरमा बाँकेमा शनिबार महिला हिंसाको विरोध गर्दै सिठ्ठी जुलुस निकालिएको छ ।  उर्लदो सय करोड अभियान  मा जोडिँदै महिला तथा बालिकामाथि हुने हिंसा विरुद्धको विश्वव्यापी अभियानको समर्थनको रुपमा उनीहरुले एउटै थलोमा जम्मा हुँदै औला ठड्याएर सिटी फुक्दै खबरदारी गरेका छन्  ।यस्तो अभियान नेपालगञ्जमा सन् २०१२ देखि विविध कार्यक्रमको आयोजना गरी मनाइँदै आइएको माइती नेपालका क्षेत्रीय संयोजक केशव कोइरालाले जानकारी दिए ।कार्यक्रममा थारु संस्कृतिको नाचगान गर्नुको साथै महिला तथा बालिकाहरु माथि हुने हिंसाविरुद्धको विश्वव्यापी अभियानको समर्थनमा हस्तक्षरसमेत संकलन गरिएको थियो । नेपालगञ्जको त्रिवेणी मोडमा आयोजना गरिएको सो अभियानमा राष्ट्रिय मानव अधिकार आयोग नेपालगञ्जका क्षेत्रीय निर्देशक मुरारीराज खरेल, नेपाल बार एशेाशियशनका पूर्व केन्द्रीय उपाध्यक्ष प्रहृलादबहादुर कार्की, पुनराबेदन बार एशोशियशनका पूर्वअध्यक्ष लोकबहादुर शाह, महिला मानवअधिकार रक्षक सञ्जालका अध्यक्ष अछरी पोख्रेल, राष्ट्रिय महिला अधिकार मञ्चका महासचिव रुवी खान, तलाकी महिलालगायतको सहभागिता थियो ।

फेब्रुअरी १४ लाई प्रणय दिवस अर्थात प्रेमीहरुको दिवसको रुपमा मनाउने चलन भएकोले आजकै दिन पारेर महिला तथा बालिकाहरु माथि हुने हिंसा विरुद्धको विश्वव्यापी अभियान मनाउन थालिएको महिला अधिकारकर्मी उमा थापामगरले जानकारी दिइन् ।

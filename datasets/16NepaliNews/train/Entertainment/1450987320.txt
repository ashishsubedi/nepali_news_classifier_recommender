
﻿भनिन्छ, प्रेमले युद्ध निम्त्याउँछ । विश्वयुद्धको कारक पनि यसैलाई मान्ने धेरै छन् । जेहोस्, यतिबेला माघ २९ मा पनि प्रेमकै लागि लडाई चल्दैछ । उक्त मितिमा प्रेमकथामा आधारित तीन फिल्म भिड्दैछन्, ‘प्रेमगित’, ‘क्लासिक’ र ‘चल्दैछ बतास सुस्तरी’ ।

हेभीवेट भिडन्तका रुपमा हेरिएको उक्त प्रतिष्पर्धामा कसले जित्ने हो, त्यो त रिलिजपछि नै थाहा हुनेछ । तर यतिबेला तयारी भने तीनैले जोडतोडले गरिरहेका छन् । अझ त्यसमा पनि ‘प्रेमगित’ र ‘क्लासिक’ को अलि बेग्लै प्रतिष्पर्धा देखिएको छ । यो प्रतिष्पर्धा यसपटकका लागि मात्रै सीमित छैन । सुदर्शन थापाको निर्देशनमा पूजा शर्मा र प्रदीप खड्काको ‘प्रेमगित’ र दिनेश राउतको निर्देशनमा आर्यन सिग्देल र नम्रता श्रेष्ठको ‘क्लासिक’ लभस्टोरीको टकराव प्रणय दिवसको पूर्वसन्ध्याबाटै शुरु हुनेछ ।

‘मेरो एउटा साथी छ’ निर्देशक सुदर्शनले यतिबेला आफैंले जमाएको आर्यन र नम्रताको जोडी गुमाएका मात्रै छैनन्, आफ्नै विरुद्धको भिडन्तमा सामना गर्नुपर्ने भएको छ । सार्वजनिक गरिएका गीतसंगीत दुवै फिल्मका मिठा छन् । ‘प्रेमगित’ को शीर्ष गीत र ‘क्लासिक’ को ‘हारें हारें’ बोलका गीत यतिबेला रुचाइएका छन् । तर संगीत भीडन्तमा ‘प्रेमगित’ केही माथि देखिन्छ ।

फिल्मको प्रोमोमा भने ‘क्लासिक’ अगाडी लाग्छ । ‘प्रेमगित’ ले प्रोमो सार्वजनिक गरेको साता दिन नबित्दै विहिबार ‘क्लासिक’ ले पनि प्रोमो ल्याएको छ । दृष्टिविहिन जोडीको म्युजिकल लभस्टोरी रहेको ‘क्लासिक’ को प्रोमोमा अध्यारो संसारमा उज्यालो खोज्ने एक जोडीको कथा व्यक्त छ ।
हालसम्म सफल मानिएको आर्यन र नम्रताको जोडीलाई फरक अन्दाजमा प्रस्तुत गरेर जोखिम मोलेका निर्देशक राउत आफ्नो अभियानमा सफल हुनेमा विश्वस्त देखिए । कार्यक्रममा बोल्ने क्रममा उनले भने, ‘मैले धेरै पहिलेदेखि बनाउन चाहेको जस्तो फिल्म ‘क्लासिक’ हो ।’ लभस्टोरी फिल्ममा सफल देखिएका राउतले थपे, ‘फिल्मलाई केवल आँखा र दिमागले मात्रै नहेरिदिनु होला । मनदेखि नै मनले हेरिदिनुभयो भने पक्कै केही पाउनु हुनेछ ।’ त्यसो त फिल्मबाट आर्यन, नम्रता पनि दर्शक सन्तुष्ट हुनेमा विश्वस्त देखिए ।


﻿नेपाली फिल्म उद्योग यस्तो रमाइलो क्षेत्र हो, जहाँ फिल्म अवार्डको संख्या फिल्म निर्माणलाई माथ दिने खालको छ ।
बर्षेनी बग्रेल्ती अवार्ड कार्यक्रम संचालन भएपनि सधैं हात खाली हुने फिल्मकर्मी, कलाकारलाई अभागी भन्दा फरक नपर्ला । त्यस्तै अभागीमा पर्छन्, गम्भीर विष्ट । लामो समयदेखि कोरियोग्राफी गर्दै आएका गम्भीर समकालीन नृत्यमा दखल राख्छन् । एकाध वर्षयता त फिल्मको कोरियोग्राफीमा उनी अग्रपंक्तिमै आउँछन् । तर अवार्डमा सधैं पछाडी ।
गम्भीर विष्ट
यसपटक भने गम्भीर खासै गम्भीर हुनु परेन । सातौं डी सिने अवार्डमा उनलाई ‘लभ यू बाबा’ बाट पहिलो अवार्ड हात लाग्यो । जब गम्भीरका दाई गजित आफ्नो सहअभिनेताको अवार्ड लिन स्टेज चढे, तब भनिदिए, ‘मलाई आफ्नो अवार्डले त्यति खुशी लागेको छैन जति गम्भीरले अवार्ड पाउँदा लागेको छ । आजसम्म उसले २२ वटा अवार्डको नोमिनेशनमा पर्‍यो होला । तर आज पहिलो पटक अवार्ड पाएको छ ।’
शिल्पा पोखरेल
फिल्म ‘लज्जा’ ले शिल्पा पोखरेललाई पनि डेब्यू नायिकाको अवार्ड त दिलायो नै, उनको समेत डी सिने अवार्ड पहिलो रह्यो । यस वर्ष बाँडिएका कैंयन अवार्डमा दोहोरो भुमिका रहेको ‘लज्जा’ बाट उनी केवल नोमिनेसनमा मात्रै परिन्, अवार्डको नामोनिसान देखिएन ।
डी सिने अवार्ड लिन स्टेजमा चढ्दा नचढ्दै शिल्पाका आँखा रसाए । नायिका झरना थापाका हातबाट अवार्ड थापेपछि उनी केही बोल्न थालिन् । गालाभरी आँशु झार्दै भनिन्, ‘म त मरिसकें होला भन्ठानेकी थिएँ ।’ उनले अन्य अवार्ड नपाउँदाको बेखुशी व्यक्त गर्दै थपिन्, ‘तर हैन रहेछ । म त केवल बेहोस मात्रै भएकी रहिछु । यो अवार्डले मलाई ठूलो हौसला दिएको छ ।’ उनले त्यसपछि निर्माता छवी ओझा र निर्देशक नवल नेपालप्रति साधुवाद व्यक्त गरिन् ।
दिनेश राउत
‘आइएम सरी’ बाट निर्देशनमा डेब्यू गरेका लाई सबै अवार्डले पनि सरी नै भनिदिए । यसपटक डी सिने अवार्डमै आठ विधामा बर्चश्व राखेको फिल्म ‘नोभेम्बर रेन’ ले भने आफ्ना निर्देशक राउतलाई सरी भन्नु परेन । ‘मैले पहिलो पटक अवार्ड पाएको छु’ निर्देशकको अवार्ड थापेपछि दिनेशले भने, ‘अवार्डले काम गर्न ठूलो हौसला मिल्छ ।’ यतिबेला उनी फिल्म ‘क्लासिक’ रिलिजको चरणमा छन् ।
अवार्डमा डेब्युमा जित्नु प्राय: पहिलो नै हुन्छ । तर पनि यसमा सबै भाग्यमानी भने हुँदैनन् ।
सामिप्यराज तिमील्सीना
डी सिनेले थुप्रै फिल्मका पटकथा लेखिसकेका पत्रकार सामिप्यराज तिमील्सीनालाई पनि यसपटक हात खाली पठाएन । उनले ‘नोभेम्बर रेन’ बाटै संवादतर्फको विधामा अवार्ड थापे तर न केही बोले, न त रोईकराई नै गरे मात्र मुस्कान छर्दै अवार्ड ट्रफी लिएर बाटो लागे ।
।

﻿काठमाडौं । विश्वभर चर्चामा रहेकी कोलम्बियाकी पप गायिका साकिराले दोस्रो बच्चा जन्म दिएकी छन् । उनले स्पेनको बार्सिलोनामा रहेको क्यूरोन टेकोन अस्पतालमा दोस्रो सन्तानको रुपमा छोराको जन्म दिएकी हुन् । साकिरा स्पेनका फुटबलर पिकेकी पत्नी हुन । सन् २०१० मा दक्षिण अफ्रिकामा भएको विश्वकप फुटबलका बेला उनीहरुबीच प्रेम झांगिएको थियो र पछि उनीहरुले विवाह गरेका थिए । वाका वाका ओ ओ बोलको चर्चित विश्वकप गित गाएर विश्वव्यापी चर्चामा आएकी गायिका साकिरा र पिकेको पहिलो भेट सोही विश्वकपमा भएको थियो । पिके र साकिराले दोस्रो पुत्र जन्माए लगत्तै अर्का चर्चित फुटबलर लियोनल मेसीले बधाई दिएका छन् । मेसीले आफ्नो ट्वीटरबाट दुबैलाई पहिलो बधाई दिएका हुन् । त्यसपछि साकिरा र पिकेलाई लाखौ फ्यानहरुले बधाई तथा शुभकामना पठाइरहेको बताइएको छ । अहिले साकिरा र पिके दुबै जना सोही अस्पतालमा रहेको बताइएको छ । साकिराले दुई वर्षअघि पनि सोही अस्पतालमा आफ्नो पहिलो छोरा मिलानलाई पनि जन्म दिएकी थिइन् ।

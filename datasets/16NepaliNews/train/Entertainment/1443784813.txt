
﻿काठमाडौं,  एक दशक लामो यात्रा पर्दामा श्रीमान-श्रीमती भएर विताएका हास्यकलाकार दीपकराज गिरी र दीपाश्री निरौला पर्दामा अलग हुने भएका छन् । १२ वर्षदेखि पर्दामा श्रीमान श्रीमतीका रुपमा हेर्दा वास्तविकतामै श्रीमान  श्रीमती सम्झिएका दर्शकले अब भने उनीहरुलाई फरक भूमिकामा देख्ने सम्भावना बढेर गएको छ । आज बिहिबारबाट चर्चित हाँस्य सिरियल  तितो सत्य ले ६ सय भाग पुरा गरेको छ ।

 ६ सय भाग पुरा गरेपछि दिपक र दीपाले आफूहरुको यो सम्बन्धलाई विश्राम लगाउने तयारी गरेका छन् ।६ सय भागसम्म श्रीमान-श्रीमतीको रुपमा देखिदा यो जोडीलाई वास्तविक रुपमा पनि यही सम्बन्धको रुपमा संझने दर्शकको संख्या कम छैन । तर, एकहोरो रुपमा १२ बर्षसम्म एउटै भूमिकामा देखिदा दर्शकमा मोनोटनस हुने खतरा पनि हुन्छ । यही कुरालाई वुझ्दै दिपक र दीपाले आफूहरुको श्रीमान-श्रीमतीको सम्बन्धलाई टुटाउने तयारी गरेका हुन् ।

अबका केही भागपछि दिपक र दीपा अलग भूमिकामा देखिनेछन् । लेखक तथा निर्देशक दिपकले भने, हामी नयाँ शैलीमा जाने बिषयमा सोच्दैछौ । दशैको भाग देखाएपछि दिपा र मेरो श्रीमान-श्रीमतीको जोडी टुट्न सक्छ ।  उनले विभिन्न बिषयमा सोच भैरहेको पनि बताए । दिपकले आफूले यो सिरियलमा अभिनय भने अहिले नै गरि नहाल्ने बताए ।

 निर्मात्री दीपाश्री निरौलाले पनि अब नयाँ शैलीमा लैजाने बिषयमा कुरा भैरहेको बताइन् ।१२ बर्ष अगाडि सुरु भएको यो सिरियल नेपाल टेलिभिजनमा हरेक बिहिबार प्रशारण हुँदै आएको छ । यो सिरियलबाट नै नेपालमा थुप्रै हाँस्य कलाकारको जन्म पनि भयो । यो सिरियल सर्वा्धिक चर्चित र उच्च टीआरपी भएको सिरियल हो ।

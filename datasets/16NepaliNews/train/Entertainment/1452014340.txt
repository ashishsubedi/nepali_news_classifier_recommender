
﻿भिडियोका कारण हिजोआज गीत पनि सुन्नेमा भन्दा बढि हेर्नेतर्फ ढल्कँदै गएको छ । पछिल्लो पटक नेपाली नायिकाहरु समेत गायनतर्फ झुकाव राख्न थालेका छन् । यसै सातामात्रै तीन नायिकाहरु प्रियंका कार्की, पूजा शर्मा र छुल्ठिम डोल्मा गुरुङले आफ्नै गीत ल्याए ।
मंगलबार अर्की नायिका रेखा थापा पनि गायनकै कारण चर्चामा रहिन् । पुतलीसडकस्थित आवर्स स्टुडियोमा उनी गायक प्रल्हाद तिमिल्सिनासँगै युगल गीत रेकर्ड गराउनमा व्यस्त थिइन् । फिल्म ‘लालजोडी’ मा निर्देशक लक्ष्मण सुवेदीले नै रचना गरेको ‘मा कसम’ बोलको गीतमा रेखाले स्वर दिएकी हुन् ।

‘आफुसँग प्रतिभा छ भने उजागर गर्दा राम्रै हुन्छ भनेर गाएकी हुँ’ नायिका रेखाले गाउनुको कारणबारे तर्क गर्दै थपिन्, ‘फिल्मका हरेक विधामा ज्ञान हुनुपर्छ भन्ने मेरो मान्यता हो । ममा पनि अलि अलि ज्ञान सायद सबै विधामा छ ।’ त्यसो त रेखाले दुई वर्षअघि नै फिल्म ‘बर्षात्’ को एक गीतमा शंकर बिसीसँगै गाईसकेकी थिइन् । त्यसबाहेक उनले फिल्म निर्देशन र संगीत विधामा पनि हात हालिसकेकी छन् ।
गायक प्रल्हादले रेखाको गायकीको प्रशंसा गर्दै भने, ‘यो गीत अलि अप्ठ्यारो छ । हाइ स्केल भएका कारण म आफैं सक्दिनँ भन्ने लागेको थियो । उहाँले गाएको देखेर म नै सक्ड भएँ ।’ उक्त गीतमा संगीत थानेश्वर गौतमले संगीत दिएका हुन् ।
 
हेर्नुहोस भिडीयो 


﻿बैशाख ५ । काभ्रे र सिन्धुपाल्चोक जिल्लाको सीमानामा अवस्थित दोलालघाटलाई सुविधा सम्पन्न आकर्षक पर्यटकीय क्षेत्रको रुपमा विकसित गरिने भएको छ । दोलालघाट पर्यटन प्रवद्र्धन तथा समाज विकास केन्द्रको हालै बसेको बैठकले सो निर्णय गरेको हो । सुनकोशी र इन्द्रावती नदीको संगम स्थलको रुपमा रहेको दोलालघाट पर्यटकीय तथा पवित्र धार्मिक तीर्थस्थल समेत हो । त्यतिमात्र नभएर चीनसँग व्यापारिक कारोवार गर्ने तातोपानी नाका तर्फ लाग्ने प्रमुख गन्तब्यको रुपमा पनि दोलालघाट परिचित छ । त्यस्तै राजधानीको कोलाहलबाट केही समयको लागि भए पनि मुक्त हुन र सुनकोशी तथा इन्द्रावती नदीमा तैरने माछाको स्वाद लिन पनि दोलालघाटले धेरैलाई लोभ्याएको छ । यीनै विशेषताहरु र अनुपम प्राकृतिक सुन्दरताले सजिएको दोलालघाटको आकर्षणलाई व्यवसायिक पर्यटन क्षेत्रको रुपमा विकास गर्न दोलालघाटका उत्साही व्यक्तित्वहरु दोलालघाट पर्यटन प्रवद्र्धन तथा समाज विकास केन्द्रमा संगठित हुँदै अगाडि बढेका हुन् ।

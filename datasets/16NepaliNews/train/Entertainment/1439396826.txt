
﻿साउन महिनामा महिलाहरूले हरियो र पहेंलो पहिरन लगाउँदा पुरुषले पनि त्यही रंगको लगाए भने जताततै तोरी बारीमा फूल फुलेजस्तो देखिन्छ । त्यसैले पुरुषले चाहिँ कालो वा सेता लगाउँदा हुन्छ ।

      - सविना कार्की, गायिका

पहेंलो रंगले तोरीको झझल्को दिन्छ, अनि हरियोले खेतबारीको । तोरी पनि हुने, बारी पनि हुने भएपछि भैंसी वा राँगा जनाउने कालो रंग लगाएपछि तोरीबारीमा रांगोजस्तो देखिन्छ, अनि समावेशी हुन्छ ।

      - सायद अशोक, रंगकर्मी

महिलाहरूसँग सोधेर लगाइयो भने गुलाबी (पिंक) रंगको सिफारिस आउँछ होला । स्वेच्छाले लगाउने हो भने बोलबम रंग सुहाउँछ कि ?

      - रामबाबु गुरुङ, निर्देशक

उनीहरू एल्लो एन्ड ग्रिन, हामी ब्ल्याक एन्ड ह्वाइट, सक्किगो नि त ।

      - पल शाह, नायक/मोडल

पुरुषहरूले आफूनजिकका महिलाहरूलाई हरियो र पहेंलो रंगका सारी, कुर्ता सलवार, गहना, चुरा पोते आदि खरिद गर्ने बजेट निकासा गर्दिए मात्र पुग्छ । त्यसपछि उनीहरूले जे लगाएर हिंडे पनि सुहाउँछ ।

      - क्षितिजा शाक्य, नायिका

सेतो लगाउनुपर्ला, किनभने पहेंलो भनेको दाल, हरियो भनेको तरकारी । हामीले सेतो लगाइदिएपछि खानाको थाली सेट तयार हुन्छ ।

      - संजोग कोइराला, नायक

रातो, किनभने पुरुषहरू पनि साउन महिनाको व्रत बस्न थालिसके । पुरुषहरूले पनि आफ्नी श्रीमती अथवा प्रेमिकालाई शुभकामना दिँदै रातो लगाएर व्रत बसे हुन्छ । समानता पनि यसैमा देखिन्छ ।

      - रिमा गुरुङ होडा, गायिका

एघार महिना श्रीमतीसँग नमिल्ने रंगका पहिरन लगाउने पुरुषले यही एउटा महिना मात्र भए पनि उनीहरूले लगाएजस्तै हरियो र पहेंलो लगाउनु उपयुक्त हुन्छ ।

      - निर्मल शर्मा, हास्य कलाकार/निर्देशक

जे छ त्यही लगाउने नि । श्रीमतीका लागि हरियो र पहेंलो सारी, चुरा, पोते, गहना, जुत्ता किन्दाकिन्दै भए जति पैसा सकिन्छ अनि कहाँबाट आफ्नो इच्छाअनुसार पहिरन लगाउने ?

      - बनिश शाह, चलचित्र सम्पादक

नर नारी सधैँ एकअर्काका परिपूरक मानिन्छन् । एउटै रथका दुई पाङ्ग्रा अथवा एउटै सिक्काका दुई पाटा मानिएका प्राकृतिक संरचनाका दुई अंग नर नारीले एक अर्काको परिपूरक बन्ने हो भने हरियोको सन्तुलन मिलाउने रंग गुलाबी लगाउनु उपयुक्त होला । गुलाबी रंगले सजिएका पुरुषहरू बाटोमा देख्न पाउँदा आँखालाई पनि केही शान्ति मिल्ला, अनि रमाइलो लागेर हृदय पनि प्रफुल्लित होला ।

      - विजय अधिकारी, चलचित्र लेखक/विज्ञापनकर्मी

सेतो, किनभने सेतो रंगमा जुन रंग मिसिन्छ, त्यसलाई फिक्का पारिदिन्छ ।

      - मनिष पण्डित, फेसन उद्यमी

किन महिलाले हरियो र पहेंलो लगाउँदैमा पुरुषले हरियो र पहेंलो लगाउनु हुँदैन र ? यो महिनाभरि पुरुषले पनि हरियो र पहेंलो नै लगाएको बेश ।

      - नम्रता श्रेष्ठ, नायिका

हरियो र पहेंलोबाहेक जुनसुकै रंगको लगाए हुन्छ, किनभने यो महिनाभरि हरियो र पहेंलो रंगमा महिलाहरूले हक जमाएका छन् ।

      - पवित्रा आचार्य, नायिका

 

 

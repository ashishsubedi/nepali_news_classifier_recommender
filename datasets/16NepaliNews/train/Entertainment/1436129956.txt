
﻿मौलिक कथा वस्तुमा निर्माण भएको नेपाल भाषाको चलचित्र  तापलय्  प्रदर्शनीमा आउने भएको छ । आइतबार भक्तपुरमा पत्रकार सम्मेलनको आयोजना गर्दै चलचित्र निर्माण टोलीले भूकम्प पीडितको सहयोगका लागि  चलचित्रको विशेष प्रदर्शन गर्न लागिएको जनाएको छ ।

झन्डै दुईसय वर्ष अघि भक्तपुरका प्रजापति (कुमाले) समुदाय व्यवसायका लागि परदेशीनु परेको दुःख, कष्ट तथा तात्कालिन अवस्थाको प्रेम कथा र आध्यात्मिक पक्षलाई समेटेर चलचित्र निर्माण गरिएको कलाकार रामशेखर नकर्मीले बताउनुभयो । नेपाल साँस्कृतिक उत्थान परिषदले २० लाख रुपैयाँको लागतमा निर्माण गरेको चलचित्रको बालमुकुन्द प्रजापतीले निर्देशन गर्नुभएको समेत पत्रकार सम्मेलनमा जानकारी गराइएको छ ।

श्याम श्रेष्ठको कथा, प्रदिप खड्गीको सम्पादन तथा एनिमेशन रहेको चलचिलमा नेपाल भाषाका कलाकारहरु हरिकृष्ण दुवाल, राजकुमार चक्रधर, विष्णु श्रेष्ठ, स्वस्थानी बैद्य, श्रीभा जोशी, श्रृजना श्रेष्ठ, राजु मानन्धर, महेश हाडा, प्रदिप विष्ट लगायत कलाकारहरुले अभिनय गरेका छन् । आउँदो साउन ९ र १० गते चलचित्रको भक्तपुरमा विशेष प्रर्दशनी गरिने र प्रदर्शनीबाट संकलित रकम भूकम्प पीडितका लागि खर्च गरिने आयोजकले जनाएको छ ।

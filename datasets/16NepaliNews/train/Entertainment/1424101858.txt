
﻿फागुन १५ गतेबाट प्रदर्शनमा आउने तयारीमा रहेको चलचित्र  मिसन पैसा २ को अडियो विमोचन गरिएको छ । आज काठमण्डौमा आयोजना गरिएको कार्यक्रममा यसका कलाकार तथा निर्माताले अडियो बिमोचन गरेका हुन् ।

चलचित्रमा रेश महरठ्ठा, आमिर गौतम, हर्षिका श्रेष्ठ र निशा अधिकारीको मुख्य भूमिका छ । कार्यक्रममा बोल्दै ढिलो आएकी नायिका श्रेष्ठले आफूलाई दर्शकले  बोल्ड नायिका  भनेर चिनेकोमा खुशी लागेको बताइन् ।

नायकद्धय रेश महरठ्ठा र आमिर गौतमले चलचित्र ढिलो प्रदर्शनमा आएपनि राम्रो बनेको बताए । कार्यक्रममा चलचित्रको ट्रेलर र २ गीत पनि देखाइएको थियो ।

कार्यक्रममा निर्माताद्धय नरेन्द्र महर्जन र माधव वाग्लेको सम्बन्धको बारेमा खुबै चर्चा भयो । हक्की स्वभावका निर्माता माधव वाग्लेले नरेन्द्र महर्जनलाई  त्यो को हो ?  भन्दै बिहान बिहे गरेका श्रीमान् श्रीमती त बेलुकासम्म छुटिन्छन् भने आफूहरु अलग हुनु कुनै नौलो कुरा नभएको बताए । उनले नरेन्द्र महर्जनलाई आफूले निर्माताको रुपमा चिनाएको खुलाए ।

यस्तै, अर्का निर्माता तथा वितरक महर्जनले माधव वाग्लेलाई आफूले यो क्षेत्रमा ल्याएको बताए । उनले, अलग हुनु नयाँ कुरा नभएको भन्दै माधव वाग्ले आएपछि आफूले निर्माताको रुपमा ध्यान दिएको भन्दै यही परिचयले चिनिएको बताए ।

चलचित्र ढिलो प्रदर्शनमा आउनुको कारण निर्देशक सिमोस सुनुवार भएको माधव वाग्लेको आरोप थियो । निर्माता वाग्लेले चलचित्र ढिलो आउनुको पछाडि पनि सिमोसको नै हात भएको बताउँदै चलेपनि-नचलेपनि उसैले जिम्मा लिनुपर्ने बताए ।

सिमोस सुनुवारको निर्देशनमा बनेको यो चलचित्रलाई एक्सनको नयाँ शैली भनिएको छ । नेपाली चलचित्रमा आजसम्म प्रयोग नभएका एक्सनका शैलीलाई यो चलचित्रमा देखाइएको निर्माणपक्षको भनाई छ ।

 

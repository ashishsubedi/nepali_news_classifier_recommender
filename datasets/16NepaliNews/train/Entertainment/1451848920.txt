
﻿यसवर्षको सुपरहिट फिल्ममा प्रशान्त तामांग स्टारर ‘परदेशी’ पनि थपिएको छ । प्रदर्शनीको ७५ औं दिनको कोशेढुंगा पार गरेको अवसरमा निर्माण पक्षले आइतबार सक्सेस पार्टी दिएको छ । राजधानीका गोपीकृष्ण, गुण र अष्ट नारायण र पोखरामा फिल्म आठौं हप्तामा चलिरहेको छ । राजेश वंशलको लगानीमा नारायण रायमाझीले निर्देशन गरेको उक्त फिल्मले पाँच करोड रुपैयाँ भन्दा माथिको व्यापार गरेको बताइएको छ ।

सक्सेस पार्टीमा ‘परदेशी’ ले फिल्म युनिटसँग सम्बद्ध, वितरक, हलवाला, पत्रकारलाई सम्मान स्वरुप मायाको चिनो प्रदान गरेको थियो । कार्यक्रममा बोल्दै चलचित्र पत्रकार संघका अध्यक्ष शान्तिप्रीयले कतिपयले हावादारी रुपमा ५० वा एकसय दिन मनायो भन्ने परिपाटीलाई इंगित गर्दै ‘परदेशी’ ले साँच्चै सफलतापूर्वक ७५ दिन मनाएकोमा बधाई दिए । उनले थपे, ‘२०५७/०५८ को अवस्था दोहोरिएको छ । यो केवल ‘परदेशी’ को मात्रै नभई सम्पूर्ण फिल्म क्षेत्रकै सफलता हो ।’ चलचित्र विकास बोर्ड अध्यक्ष राजकुमार राईले पनि सफलता पाएकोमा फिल्म युनिटलाई बधाई दिएका थिए ।
पछिल्लो समय फिल्म बजारको शैली फेरिएको अवस्थामा फिल्मले प्रदर्शनको ५१ औं दिन वा ७५ औं दिन पुग्ने संभावना कम रहन्छ । थोरै दिनमा धेरै हलमा रिलिज हुने परिपाटीले सुपरहिट फिल्मको पनि मुश्किलले तेस्रो सातासम्म आयु रहन्छ ।
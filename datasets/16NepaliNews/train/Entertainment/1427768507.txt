
﻿काठमाडौँ, १६ चैत - सावित्री केसीले निर्देशन गरेको चलचित्र काफल पाक्यो नयाँ बर्षको सुरुवातसँगै प्रदर्शनमा आउने तयारीमा रहेको छ। रेडपाण्डा डान्स एण्ड मुभि हाउसको व्यानरमा निर्माण भएको सो चलचित्रमा गाउँले सोझो केटा र सहरीया जिवनमा हुर्केकी केटीबीचको प्रेम सम्बन्धलाई देखाउन खोजीएको छ। चलचित्रमा गाउँले सोझो ठिटोको भूमिकामा जीवन लुईंटेल र शहरिया धनिकी मात्तेकी छोरीको भूमिकामा वर्षालाई देख्न सकिने निर्देशक केसीले बताइन्।

दर्शकहरुले अन्य चलचित्रभन्दा काफल पाक्योमा एउटा फरक भिन्नता पाउन सक्ने निर्देशक केसीको भनाइ छ। काठमाडौँदेखि पश्चिम गुल्मीसम्मको दृष्यलाई सो चलचित्रमा देख्न सकिने निर्देशक केसीले जानकारी दिइन्। चलचित्रको छायाङ्कन पश्चिमेली गाउँमा भएकाले त्यहाँको परिवेश, रहनसहन, तथा भाषालाई कथाबस्तुमा समावेश गरिएको निर्देशक केसी बताउछिन्। 

यस चलचित्रमा नायक जीवन लुईंटेल, वर्षासिंह क्षेत्री, मुकेश आचार्य, लय संग्रौला, उत्तम केसी, बालदिप राई आदिको अभिनय रहेको छ भने द्धन्द हिमाल केसी, नृत्य कविराज गहतराजको रहेको छ। चलचित्र काफल पाक्योलाई बिकाश चौधरीको संगित भरेका छन्।

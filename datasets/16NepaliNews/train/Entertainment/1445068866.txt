
﻿दर्शकहरूको मुडले मेरो मादकता बढाउँछ । विदेश जाँदा त्यहाँको स्टेज, त्यहाँका दर्शकहरूको मुडले मलाई अझै नाचूँ नाचूँ बनाउँछ । म आफैंलाई बिर्सन्छु । म स्कुलदेखि नै राम्रो नृत्य गर्थे । जब युटुवमा अंग्रेजी गायिका सेडीको नृत्य हेरे, त्यसपछि म उनलाई नै कपी गर्न थालेँ । दर्शकले त्यसलाई यति धेरै रुचाउनु भयो कि म अझ उत्साहित भएँ । स्टेजमा कस्तो परफमेन्स दिने भन्ने कुरा दर्शकको मुडमा पनि भर पर्छ । दर्शकहरू रमाइलो पर्नुभयो भने म लगातार ८ वटा गीत गाउँदै डान्स गर्न सक्छु । त्यतिबेला म आफैंलाई बिर्सन्छु ।

 मैले नृत्यलाई नै एक्सरसाइज बनाएकी छु । कतिसम्म भने मलाई रिस उठ्यो भने पनि नृत्य नै गर्छु । समयले ल्याएको परिवर्तन हो । आज इन्दिराको गीत मात्र सुन्न कोही पनि आउँदैनन् । कसैलाई पहिरनले तानेको हुनसक्छ । कसैलाई नृत्यले तताएको हुनसक्छ । कसैको मुड नाच्ने हुन्छ भने कसैलाई गीत नै मन पर्छ । यो कुरा बुझ्दै गएपछि मैले आफूलाई पनि समयअनुसार परिवर्तन गरेकी हुँ र यो परिवर्तन मैले जबरजस्ती गरेकी होइन, यसमा म रमाएकी पनि छु ।

उध्रेको चोली नराम्रो त होइन तर त्यो गीत सुन्ने निश्चित समय हुन्छ । हरेक गीतको एउटा कलर हुन्छ । साँझ रोमान्टिक मुडमा यस्ता गीत रमाइला लाग्छन् । सधैं श्रृंगार रसको गीत गाउनु एउटी गायिकाको बाध्यता पनि हुनसक्छ, तर म भर्सटायल गायिका हुन चाहन्थेँ । बिहान उठ्दाको अवस्थामा पनि मेरो गीत सुनियोस् । राती सुत्ने बेलामा पनि मेरै सुनियोस् । जुन दिनदेखि मैले पोजेटिभ्ली नाइँ भन्न सिकेँ मैले फरक फरक खालको गीत गाउने अवसर पाएँ । 


﻿दिल जलाई जलाई लेखिरहेछ।
एउटा चिठी मलाई लेखिरहेछ।।
आफ्नै घरमा आगो लगाएर
बाहिर भाई–भाई लेखिरहेछ।।
कोही तोडिदेऊ उसको कलम
तिम्रो पहाड मेरो तराई लेखिरहेछ।।
पेशाले चिकित्सक सुधा शाही शनिबार भने भिन्न परिवेशमा भिन्न शैलीमा देखिईन् । मालुंगा स्वास्थ्य चौकी स्याङ्गजाकी प्रमुख समेत रहेकी सुधा शनिबार राजधानीको सर्वनाम थिएटरमा स्टेथेस्कोप र एप्रोन बाहिरै फुकालेर दश गजल लिएर उपस्थित भईन्, गजल वाचनको महफिलमा । माथिका गजल शेरमार्फत् उनले राजनैतिक असफलताका कारण बिरामी परेको देशकै शाब्दिक उपचार गरिन् :
बदनाम सहरमा एउटा नाम खोजिरहेछ।
निदाउन नसकी राती घाम खोजिरहेछ।।
सत्य यसरी हार्दैछ असत्य सामु
रावणले उल्टै राम खोजिरहेछ ।।

चिसो काठमाडौंलाई गजलको तातो सगुन बोकेर महफिलमा देखिए, भैरहवाको युनिभर्सल मेडीकल कलेज अफ साइन्समा सेवारत अर्का चिकित्सक टिकाराम भण्डारी । सर्वनामको सहकार्यमा मधुवन साहित्य परिवार र शब्दघरको सक्रियतामा आयोजित गजल महफिलमा टिकारामका गजल पनि तराई आन्दोलन र नाकाबन्दीको प्रभावमा परे । आन्दोलनमा गोली लागेको घाइतेको उपचारको प्रसंग कोट्याउँदै डाक्टरले भने, ‘सन्चो भएर घर फिरेको सोही बिरामी पछि ग्यालेनमा पेट्रोल बेचिरहेको थियो ।’ उनले आन्दोलन कतिपयका लागि व्यवसाय गर्ने मेलो भएको भन्दै टिप्पणी समेत गरे । उनका गजलमा पनि देश रोएको सुनिन्थ्यो :
झरीसँगै असिनाको मौसम छ।
यहाँ बेग्लै तरिकाको मौसम छ।।
नयाँ लुगा फेर्दिनु छ देशको
गर्मी छ पसिनाको मौसम छ ।।
महफिलको सहजीकरण बाबु त्रिपाठीले गरिरहेका थिए । बीच बीचमा उनी गजलकारका गजलबाट केही शेर टिपेर सहभागीलाई सुनाउँथे । सर्वनामको खचाखच प्रेक्षालयबाट गजलका लागि हुटिंगसँगै आएको तालीले अतिथिका रुपमा निम्त्याइएका गजलकार ज्ञानुवाकर पौडेल पनि दंग थिए । कार्यक्रमपछि उनले सुनाए, ‘कविहरुले आज देखेको भए छक्क पर्थे होलान् । गजल सुन्न पनि यति ठूलो सहभागीता हुनु अचम्मै हो ।’ कार्यक्रममा दिनेश गौतमले दुवै गजलकारका गित समेत गाएर माहोललाई झनै तताएका थिए ।
शनिबारदेखि शुरु भएको गजल महफिल नियमित रुपमा हरेक दुई महिनाको पहिलो शनिबार गरिने आयोजकले जनाएको छ । पहिलो श्रृखंला नि:शुल्क गरिएकोमा उप्रान्त प्रवेश शुल्क लाग्नेछ । टिकट बिक्रीबाट उठेको सम्पूर्ण रकम स्रष्टाकै पोल्टामा जाने आयोजकले प्रष्ट्यायो ।

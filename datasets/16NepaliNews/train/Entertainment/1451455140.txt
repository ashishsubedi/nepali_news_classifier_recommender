
﻿नेपाली फिल्म नचल्नुको एउटा कारण, सही प्रचारप्रसार नहुनुलाई पनि मानिन्छ । कतिपय फिल्म त हलमा चले/उत्रेकोसम्म दर्शकले पत्तो पाउँदैनन् । अर्को, प्रचारप्रसार गरिएपनि फिल्मको जानरा, मुद्दा वा कथाबस्तु अनुरुपकै नहुँदा सही दर्शकमा पुग्नबाट फिल्म चिप्लिन्छन् ।
माघ १ देखि देशभर प्रदर्शन थाल्दै गरेको फिल्म ‘फन्को’ ले रिलिजको दुई साताअघि नयाँ प्रचार अभियान थालेको छ । फिल्मकै लाइट कमेडी शैलीको एक गीत ‘ठुंग्दे’ लाई नै प्रचार हतियार बनाइएको हो । फिल्मको नाम अंकित टिसर्टमा एक हातले ठुंग्न लागेको जस्तो बुख्याँचामा सेलिब्रिटीहरुको टाउको जोडेर फिल्म युनिटले प्रचार शुरु गरेको छ । सुरुवातमा उक्त गीतका गायक चेतन सापकोटा, गीतकार राजेन्द्र थापा, निर्माता नरेन्द्र महर्जनलगायतले गरेका छन् ।
सुवर्ण थापा निर्देशित फिल्म ‘फन्को’ सडक यात्रामा घटित घटनामा आधारित फिल्म हो । सौगात मल्ल, दयाहाङ राई, अनुप बराल, केकी अधिकारी, प्रियंका कार्कीलगायतको मुख्य भुमिका रहेको फिल्म सस्पेन्स थ्रीलर जानरमा बनाइएको हो । यसअघि समलैंगिक मुद्दामा ‘सुनगाभा’ जस्तो गम्भीर प्रकृतिको फिल्म निर्देशन गरेका सुवर्णको यस फिल्मको कमेडी प्रचार कन्टेन्ट भन्दा बाहिर जान सक्ने खतरा पनि छ । फिल्म वितरणदेखि निर्माणसम्म लामो समय ब्यतित गरिसकेका नरेन्द्र महर्जन फिल्मलाई सही दर्शकमाझ संचार गर्न सफल होलान्, नहोलान् रिलिज पछि खुल्नेछ । यतिबेलाको प्रचार अभियान भने फिल्मका लागि भन्दा गीतका लागि सहायक देखिएको भान हुन्छ ।
अहिले उक्त अभियानमा पुर्बचलचित्र बिकाश बोर्डका अध्यक्ष गणेश भण्डारी, निर्माता केशब भट्टराईलगाएतले फिल्म युनिटलाई साथ दिइसेका छन् ।
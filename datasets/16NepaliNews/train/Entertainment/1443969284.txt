
﻿ताजा खबर, बेलायत । बेलायतको म्यानचेस्टरनिवासी एक पुरुषलाई बाटोमा हिँड्दा अन्य पुरुषले बेलामौकामा जिस्काउने गर्छन् । समलिंगी पुरुषले नभई सामान्य पुरुषले उनलाई जिस्काउने गरेका हुन् । किनकि, यी व्यक्ति हेर्दाखेरि काटीकुटी केटीजस्ता छन् ।

३८ वर्षीय चाल्र्स डार्लिङ केटीजस्तो देखिन्छन् । कसैकसैलाई यदाकदामात्रै लाग्ने रोगका कारण उनी केटीजस्ता देखिएका हुन् ।  १३ वर्ष नपुगेसम्म चाल्र्सको जीवन अन्य बालकको जस्तै सामान्य थियो । तर, त्यसपछि उनको जीवन पूरै बदलियो । किनभने, कुनै किशोरीको झैँ उमेरसँगै उनको वक्षस्थल पनि बढ्न थाल्यो । अहिले उनको शरीर महिलाको जस्तो छ । शरीरका कतिपय भागले भने उनी केटा पो हुन् कि भन्ने भानसमेत गराउने गर्छन् ।

 मेरो शरीरमा  फिमेल क्रोमोजोम को अतिरिक्त मात्रा छ रे,  उनी भन्छन् । डाक्टरहरूले उनको समस्यालाई  क्लाइनफेल्टर सिन्ड्रोम  नाम दिएका छन् । शरीर महिलाको जस्तै भएपछि चाल्र्स अहिले महिलाझैँ बाँच्न थालेका छन् । बाहिर निस्कँदा उनी सिँगारपटार गरी निस्कने गरेका छन् ।

पेशाले मेकअप आर्टिस्ट रहेका चाल्र्स भन्छन्,  केटीको गुण आफूमा रहेको थाहा पाएपछि सुरुमा मलाई म समलिंगी पो हुँ कि भन्ने लाग्यो । तर, बिस्तारै मैले आफूलाई केटीले जस्तै महसुस गर्ने गरी अभ्यस्त पार्दै लगेँ । अहिले म केटीले जस्तै गरी सोच्ने र व्यवहार गर्ने गर्छु,  उनले भने । 

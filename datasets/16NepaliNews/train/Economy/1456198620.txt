
﻿सरस्वती ढकाल
काठमाडौं, ११ फागुन – अन्तर्राष्ट्रिय बजारमा कच्चा तेलको भाउ निरन्तर घटे पनि नेपाल आयल निगमले घटाएको छैन । पुरानो ऋण चुक्ता गर्ने नाउँमा उसले पेट्रोल, डिजेल र मटितेलमा उच्च नाफा राखेर बोनस खातामा रकम जम्मा गरिरहेको छ । यसको मार सबैतिरबाट उपभोक्तालाई परेको छ ।
निगमले सरकारसँग लिएको १२ अर्ब ६४ करोड ऋण पूरै भुक्तानी नगर्दासम्म बोनस बाँड्न नपाउने भएकाले गत वर्ष र चालू आवका ६ महिनाको नाफाबाट १० प्रतिशत रकम बोनस शीर्षकमा छुट्ट्याएर राखेको छ । निगमले ऋण चुक्ता गर्नेबित्तिकै यो बोनस बाँडिनेछ । निगमको दाबीअनुसार ऋण यही वर्षभित्र चुक्ता हुने सम्भावना छ । त्यसपछि कर्मचारीको खातामा लाखौं रकम जम्मा हुनेछ ।
ऋण चुक्ता गर्ने भने पनि निगमले भुक्तानी र ब्याजमा थोरैमात्र रकम छुट्ट्याएर नाफा शीर्षकमा उच्च रकम राखेको छ । नाफा शीर्षक उच्च राख्नुले बोनसप्रतिको लगाव दर्साउने उपभोक्ताकर्मी बताउँछन् । “नाफा उच्च राख्नुको सट्टा ऋण भुक्तानी र ब्याज शीर्षकमा बढी राखेको भए ऋण छिटो तिर्न सकिन्थ्यो,” राष्ट्रिय उपभोक्ता मञ्चका अध्यक्ष प्रेमलाल महर्जन भन्छन्, “उच्च नाफा राख्नु भनेको बढी बोनस खाने दाउ हो ।”
निगमले बरौनीमा प्रतिलिटर ३५.१२ रुपैयाँमा खरिद गरेको पेट्रोल उपभोक्ताको हातसम्म आइपुग्दा ९९ रुपैयाँ पुग्छ । रक्सौलदेखि काठमाडौंसम्मको ढुवानी भाडा, बिमा, प्राविधिक चुहावट, ऋणको ब्याज, ऋण भुक्तान, पूर्वाधार विकास, राजस्व, भ्याटलगायत शीर्षकमा रकम जोड्दा उपभोक्ता मूल्य ९९ रुपैयाँ पर्छ । निगमले ऋणको ब्याज भुक्तानी गर्न पेट्रोलमा प्रतिलिटर ५० पैसा र ऋण तिर्न ४.०९ रुपैयाँ उठाउँछ । नाफा भने १७.५४ रुपैयाँ छ । डिजेल र मटितेलमा पनि उस्तै छ । निगमले बरौनीमा प्रतिसिलिन्डर ९२२ रुपैयाँमा खरिद गरेको एलपी ग्यास काठमाडौंमा १ हजार ४७० रुपैयाँमा बेच्दा (फेब्रुअरी १६ को मूल्यसूचीअनुसार) ९७ रुपैयाँ घाटा छ ।
निगम प्रवक्ता मुकुन्दप्रसाद घिमिरेले गत आवमा १७ अर्ब रुपैयाँ नाफा भएको बताए । चालू आवका ६ महिनामा पनि करिब ४ अर्ब रुपैयाँहाराहारीमा नाफा भएको उनले सुनाए । गत वर्ष र चालू आव गरी २ अर्ब ३० करोड रुपैयाँ बोसन कोषमा जम्मा भएको छ । ५०० कर्मचारीको हिसाब गर्दा पनि प्रतिकर्मचारी बोनस ४ लाख ६० हजार रुपैयाँ हुन्छ । बोनस कर्मचारीको पारिश्रमिक अनुपातमा वितरण हुन्छ ।
भारतीय नाकाबन्दीका कारण इन्धन आपूर्ति ठप्प हुँदा निगमले गत वर्षभन्दा कम नाफा कमाए पनि अन्तर्राष्ट्रिय बजारको तुलनामा मूल्य घटाएको छैन । इन्डियन आयल कर्पाेरेसन (आईओसी)बाट मूल्य बढेर आउँदा नेपालमा समायोजन गरे पनि घटेर आउँदा भने ऊ समायोजनमा त्यति उत्साहित हुँदैन । करोडौं रुपैयाँ करोबार हुने इन्धनमा एकदिनमात्रै मूल्य समायोजन ढिलो गर्दा निगमलाई लाखौं रुपैयाँ फाइदा हुन्छ भने उपभोक्ता मारमा पर्छन् ।
फेब्रुअरी १६ मा आईओसीले पठाएको मूल्यसूचीअनुसार निगमलाई ४१ करोड ८७ लाख रुपैयाँ नाफा हुने देखिन्छ । यसअनुसार पेट्रोलमा प्रतिलिटर १७.५४ रुपैयाँ, डिजलमा १५.८१, मटितेलमा २६.८०, हवाई इन्धन (आन्तरित)मा १६ र बन्डेडमा २९.४६ रुपैयाँ नाफा छ ।
०७१ असोज १३ देखि स्वचालित मूल्यप्रणाली लागू गर्ने निर्णय गरे पनि निगमले मूल्य समायोजनभन्दा बोनसलाई केन्द्रमा राख्दै आएको छ । बोनस ऐन ०३० को दफा ५ (१)मा मुनाफा गर्ने प्रत्येक प्रतिष्ठानले एक आर्थिक वर्षमा गरेको खुद मुनाफाको १० प्रतिशत बराबरको रकम कर्मचारीलाई बोनसबापत छुट्ट्याउनुपर्ने व्यवस्था छ । निगमले इन्धन मूल्य नघटाई उठाएको रकम कर्मचारीको बोनसमा परिणत हुन्छ ।
उपभोक्ताबाट बढी मूल्य लिएर बोनस शीर्षकमा जम्मा गर्नु गैरकानुनी तथा उपभोक्तामाथिको ठगी भएको अध्यक्ष महर्जन बताउँछन् । “अन्तर्राष्ट्रिय बजारमा मूल्य घट्दा उपभोक्तालाई पनि कम मूल्यमा दिनुपर्नेमा निगमले त्यतातिर ध्यानै नदिई बोनस कोषमा जम्मा गर्नु गम्भीर अपराध हो,” उनी भन्छन्, “निगमले पारदर्शी तरिकाले इन्धन आपूर्ति गर्ने हो भने पेट्रोल प्रतिलिटर ५० रुपैयाँभन्दा माथि पर्दैन ।”
उपभोक्ताबाट बढी मूल्य लिएर बोसन खान पाऊँ भन्दै निगम कर्मचारी सर्वाेच्च अदालतसम्म पुगेका छन् ।
निगमले अब सरकारलाई १२ अर्ब ६४ करोड रुपैयाँ ऋण तिर्न बाँकी छ । सरकार, कर्मचारी सञ्चय कोष, नागरिक लगानी कोष तथा अन्य वित्तीय संस्थाबाट लिएको ३६ अर्ब ६४ करोड ऋणमध्ये अब सरकारको मात्रै बाँकी छ । नेपालमा वार्षिक १ खर्ब रुपैयाँभन्दा धेरैको पेट्रोलियम कारोबार हुन्छ ।
  १२.६४ अर्ब ऋण नतिरी बोनस जम्मा गर्दै निगम        

﻿
नयाँ पत्रिकाकाठमाडौं, २३ माघ
उद्योग वाणिज्य महासंघले काठमाडौं–कुलेखानी–हेटौँडा सुरुङमार्ग निर्माणमा रोकावट नगर्न आग्रह गरेको छ । परियोजनाको प्रवद्र्धक नेपाल पूर्वाधार विकास कम्पनीको कर्पोरेट अफिसको दैनिक कार्य सञ्चालनमा बाधा व्यवधान पुर्‍याउनेलगायतका काम भएको भन्दै महासंघले आपत्ति जनाएको छ ।
महासंघले शुक्रबार विज्ञप्ति निकाली हरेक कुरामा भइरहेको राजनीतीकरणको प्रत्यक्ष शिकार कम्पनीसमेत हुन पुगेको बताएको छ ।
‘मुलुकभित्र लामो राजनीतिक अस्थिरता, नीतिगत निर्णयमा भएका ढिलाइलगायतका कारणबाट निर्धारित समयमा परियोजना सुरु हुन नसकेकोमा महासंघ पनि दु:खी छ तर परियोजनालाई अगाडि बढाउने कार्यमा कहीँकतैबाट रोकावट हुनुहुँदैन,’ विज्ञप्तिमा भनिएको छ ।
महासंघले कम्पनी अध्यक्ष कुशकुमार जोशीलाई जबरजस्ती राजीनामा दिन बाध्य पारिएको र परिवारका सदस्यमाथि दबाब दिनेजस्ता घटनाका भएको भन्दै आपत्ति जनाएको छ ।
संघर्ष समितिले भने अध्यक्ष जोशीले प्रतिबद्धताअनुसार काम गर्न नसकेको, अनावश्यक खर्च बढाएको, सेयरहोल्डरको पक्षमा काम गर्न नसकेको जस्ता आरोप लगाउँदै आएको छ ।
पूर्वाधार विकासमा निजी क्षेत्रको लगानीलाई प्रोत्साहन गर्न, लगानीको सुरक्षाको प्रत्याभूति दिलाउन तथा अराजक गतिविधिहरूलाई निस्तेज गर्न महासंघले सरकारसँग माग  गरेको छ ।
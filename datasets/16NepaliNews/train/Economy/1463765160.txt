
﻿काठमाडौं । अर्थविदहरुले बजेटको आधार नभइ खर्च गर्न सक्ने सरकारी क्षमता बढाउने हिसावले आगामी बजेट ल्याउनु पर्नेमा जोड दिएका छन् ।
योजना आयोगका पूर्व उपाध्यक्ष डाक्टर शंकर शर्माले सबैलाई खुसी बनाउने गरी बजेटको आकार बढाउनु भन्दा पनि पुँजीगत खर्च बढाउन मद्दत गर्ने खाल्को बजेट ल्याउनु पर्ने बताए ।
“सबै क्षेत्रमा बजेट बढाउने र टुक्रे योजनामा पैसा बाड्ने हो भने अर्थतन्त्र धारासायी हुन्छ । औसत भन्दा बढी मूल्य बृद्धि हुन सक्छ । त्यसैले अन्तर्राष्ट्रिय विमानस्थल, फास्टट्रयाक, ठूला सिँचाई आयोजनालाई प्राथमिकता दिएर पुँजीगत खर्च बढाउनु पर्छ” उनले भने ।
शर्माले बजेटले संविधान कार्यान्वयन र पुनःनिर्माणलाई केन्द्रमा राख्नुपर्ने सुझाव दिँदै आर्थिक बृद्धिदर बढाउन लगानीको वातावरण बनाएर निजी क्षेत्रको लगानी आर्कषित गर्नु पर्नेमा जोड दिए ।
उनले प्रधानमन्त्रीले पछिल्ला समयमा सार्वजनिक रुपमा भन्ने गरेको रेललाईन विस्तार, पानी जहाज सञ्चालन, पेट्रोलियम पदार्थको उत्खनन आजको भोली हुने विषय नभएको भन्दै त्यसका लागि कम्तिमा २० वर्षको योजना बनाउनु पर्ने सुझाव दिए । “यदि ति कुराहरु सम्भव छन भने गर्दा राम्रो हो । चार–पाँच वर्षमा सक्ने गरी बजेट ब्यवस्था गर्नु पर्छ” उनले भने ।
पूर्व अर्थसचिव रामेश्वर खनालले आगामी बजेटले भूकम्पपछिको पुनःनिर्माण र नाकाबन्दीले थिल्थिलिएको अर्थतन्त्रलाई उकास्ने गरी कार्यक्रम ल्याउनु पर्ने भन्दै बजेटको आधार ठूलो हुँदा अर्थतन्त्रमा सकारात्मक भन्दा धेरै नकारात्मक असर पर्ने भएकोले त्यसमा ध्यान दिनु पर्ने सुझाव दिए ।
उनले भने, “बजेट वितरणमुखी खाले बनाउनु हुँदैन । यसले अर्थतन्त्रलाई राम्रो गर्दैन । पुँजी निर्माण गर्ने योजनाहरुमा ध्यान दिनु पर्छ । चालु खर्च बढाउँदा यसले मुल्यबृद्धि भई आर्थिक बृद्धिदरमा ह्रास ल्याउँछ ।”
खनालले अहिलेसम्म मुलुकसँग खर्च गर्न सक्ने सार्मथ्य नभएकोले यस्तो अवस्थामा पपुलिष्ट बजेट ल्याउनु भन्दा पनि खर्च गर्न सक्ने क्षमता बढाउनेतर्फ ध्यान दिनु पर्ने धारणा राखे ।
उनले व्यापार र पारवहनलाई विविधीकरण गर्ने गरी बजेटमा व्यवस्था गर्नु पर्ने आवश्यकता औल्याउँदै आर्थिक कोरिडोर निर्माणका लागि बजेटमा उचित व्यवस्था गर्नु पर्नेमा जोड दिए ।
राष्ट्रिय योजना आयोगका पूर्व सदस्य डाक्टर चन्द्रमणि अधिकारीले बजेटले योजनाको संख्यामा भन्दा पनि योजनाको गुणस्तरीयतामा ध्यान दिनु पर्ने धारणा राख्दै उर्जा, कृषि र रोजगारी सिर्जनामा विशेष व्यवस्था गर्नु पर्ने बताए ।
उनले भने, “शिर्ष नेतृत्वबाट नयाँ सोच र कल्पना आउनु पर्छ तर ति कुराहरु योजनामा प्रतिबिम्बित हुन्छ कि हुँदैन भन्ने कुरा महत्वपूर्ण हुन्छ । तर अहिलेको बजेटमा त्यस्ता कुरा समेटिने संकेत देखिएको छैन ।”
अधिकारीले बजेटको आकार बढाउँदा कार्यान्वयनमा समस्या पर्ने आशंका व्यक्त गर्दै प्राथमिकता निर्धारण गरेर कार्यान्वयन हुन सक्ने योजनालाई मात्र अगाडी बढाउनु पर्ने सुझाव दिए ।
प्राध्यापक डाक्टर मदन दाहालले सरकारी असक्षमता र भ्रष्टाचारको कारणले अर्थतन्त्र धारासायी बन्न पुगेको दावी गर्दै बजेट व्यापार घाटा घटाउने, आर्थिक बृद्धि गर्ने, मुल्य बृद्धि घटाउने र लगानीको वातावरण बनाउनेतर्फ उन्मुख हुनु पर्ने सुझाव दिए ।
उनले बजेटले जीवन निर्वाह र रक्षा, पुनःनिर्माण र पुर्नबासलाई प्राथमिकतामा राखेर अर्थतन्त्रलाई आत्मनिर्भरतातर्फ उन्मुख गराउन पर्यटन, उर्जा, कृषि लगायतका क्षेत्रमा लगानी बढाउनु पर्ने बताए ।
उनले त्रिवर्षीय योजनाले राखेको ७.१ प्रतिसतको आर्थिक बृद्धिदर सम्भव नभएकोले अधिकतम ५ प्रतिसतको हाराहारीमा प्राप्त गर्ने गरी गतिविधि अगाडि बढाउनु पर्ने आवश्यकता औल्याउँदै पुँजीगत खर्चमा विनियोजित बजेटको १५ देखि २५ प्रतिसत मात्रै खर्च हुँदा आर्थिक बृद्धिमा नकारात्मक असर परेकोले खर्च गर्न सक्ने क्षमता बढाउनु पर्नेमा जोड दिए ।

﻿एडीबीको ऋण सहयोगमा २३ र अनुदानमा सञ्चालित २१ गरी ३४ परियोजनामा १ खर्ब ७० अर्ब डलर लगानी२० वटा प्राविधिक सहायता परियोजनामा ३ करोड २३ लाख डलर सहयोगनेपालको खर्च गर्ने क्षमता एडीबीको लगानी भएका मुलुकको औसतभन्दा कम८० करोड ८८ लाख डलर अर्थात ४७ प्रतिशत रकमको आयोजनामा सम्झौता र ४८ करोड १८ लाख १८ डलर अर्थात् २८ प्रतिशत आयोजना सम्पन्न
काठमाडौं, १० वैशाख
नेपालको विकास साझेदार एसियाली विकास बैंक (एडीबी)का अधिकारीहरूले सरकारका सचिव, सहसचिव तथा विकास आयोजनाका प्रमुखहरू सहभागी कार्यक्रममै सानातिना समस्या देखाएर सरकारी निकायहरु पैसा खर्च नगर्ने खेलमा लागेको आरोप लगाएका छन् । आयोजना कार्यान्वयनमा समन्वय नगरेको तथा तोकिएको समयसीमा बेवास्ता गरेको आरोप लगाउँदै उनीहरूले पैसा खर्च गर्ने क्षमता बढाउन सरकारसँग आग्रह गरेका छन् ।
नेपालका अधिकांश विकास साझेदारहरूले वर्षौंदेखि प्राप्त सहयोगलाई खर्चमा रूपान्तरण गर्न नसक्दा नेपालीको जीवनस्तर सुध्रिन नसकेको बताउँदै आएका छन् । बिहीबार आयोजित एक कार्यक्रममा एडीबीका अधिकारीहरूले सरकारमा विकास गर्नुपर्छ भन्ने इच्छाशक्ति नै नभएको र विकास साझेदारले अघि सारेका कार्यक्रममा समन्वय नगरेकाले पैसा दिँदा पनि खर्च गर्न नसकेको दाबी गरे ।
एडीबीको सहयोगमा सञ्चालित आयोजनाहरूको समीक्षा गर्न आयोजित त्रिपक्षीय बैठकमा एडीबीका उपमहानिर्देशक दिवेश शरणले ठूला आयोजना कार्यान्वयनमा सुस्तता देखिएको बताए । त्रिभुवन अन्तरराष्ट्रिय विमानस्थल सुधार आयोजना र ऊर्जाका आयोजनाहरूको कार्यान्वयन लज्जास्पद रहेको भन्दै उनले पैसा खर्च गर्ने क्षमता नभएकाले ठूला आयोजना कार्यान्वयनमा सरकारले सक्रिय भूमिका देखाउनुपर्नेमा जोड दिए ।
नेपालका लागि एडीबीका राष्ट्रिय निर्देशक केनिची योकोयामाले यो अवधिमा न्यूनतम ३० करोड अमेरिकी डलर खर्च हुने अनुमान गरेकोमा १३ करोड १० लाख डलरमात्र खर्च भएको जानकारी दिए । “खर्च गर्ने क्षमता बढाउने हो भने एडीबीले आगामी वर्षदेखि वार्षिक ५० अर्ब रुपैयाँभन्दा बढी (५० करोड डलर) उपलब्ध गराउँछ,” योकोयामाले भने । यसले नेपालको आर्थिक वृद्धिदरलाई २ प्रतिशतले बढाउन सहयोग गर्ने उनको तर्क छ । सन् २०१६ मा विभिन्न परियोजनामा ४१ करोड ४० लाख अमेरिकी डलरबराबरको करारनामा हुने र २४ करोड ६० लाख डलर वितरण हुने अपेक्षा उनको छ ।
कार्यक्रममा अर्थ मन्त्रालय वैदेशिक सहायता समन्वय महाशाखाका प्रमुख वैकुण्ठ अर्यालले सहायता परिचालनमा कमजोरी भए पनि सतहमा देखिएका समस्या हरतरहले समाधान गर्न लागिपरेको बताए । “खर्च हुन नसक्नु विकास साझेदारको मात्रै समस्या होइन । खर्च गर्ने क्षमता बढ्नु भनेको मुलुकको क्षमता बढ्नु हो,” उनले भने । सबै क्षेत्रमा वातावरण सहज बन्दै गएकाले आगामी वर्ष खर्च बढ्ने दाबी उनको छ ।
बैठकमा विद्युत् प्रसारण विस्तार तथा आपूर्ति सुधार, ऊर्जा प्रणाली विस्तार, तनहुँ जलविद्युत् आयोजना, मेलम्ची खानेपानी आयोजना, काठमाडौं उपत्यका ढल व्यवस्थापन, काठमाडौं उपत्यका खानेपानी आपूर्ति सुधार एकीकृत सहरी वातावरण सुधार, एकीकृत बागमती नदी किनार सुधार, एकीकृत सहरी विकास परियोजना, दक्षिण एसिया पर्यटन पूर्वाधार विकास, हवाई यातायात क्षमता अभिवृद्धि, काठमाडौं दिगो सहरी यातायात परियोजना, भूकम्पपछि विद्यालय भवन निर्माण एवं शिक्षासँग सम्बन्धित सहायता आयोजनारूमा केन्द्रित भएर समीक्षा भएको थियो ।
त्यसैगरी बैठकमा कृषि, प्राकृतिक स्रोत, ग्रामीण विकास, जलाधार, जलवायु अनुकूल परिस्थितिकीय प्रणालीको विकास, परियोजनाका चुनौती, समस्या समाधानमा सरकारी एवं गैरसरकारी स्तरमा भएका प्रयासबारे छलफल भएको थियो । एडीबी विद्युत् आयोजनामा लगानी गर्ने दोस्रो ठूलो दातृ निकाय भएकाले उसको बढी चासो जलविद्युत् आयोजनामा छ ।
एडीबीका अनुसार २०१६ मार्चसम्ममा नेपालमा एडीबीको ऋण सहयोगमा २३ र अनुदान सहायतामा सञ्चालित २१ गरी ३४ परियोजनामा १ खर्ब ७० अर्ब डलर लगानी छ । यो मुलुकको कुल गार्हस्थ्य उत्पादन (जीडीपी)को ७ देखि ८ प्रतिशत हुन्छ । एडीबी पोर्टफोलियोको ५३ प्रतिशत अर्थात् ९२ करोड १० लाख डलरको परियोजनाको करार नभएको र ७२ प्रतिशत अर्थात् १ अर्श २४ करोड ८० लाखको वितरण नभएको उल्लेख छ ।
  सरकारी अधिकारीले पैसा खर्च गर्न नचाहेको एडीबीको आरोप        

﻿काठमाडौं ।  कच्चा तेलको मूल्य घटेसँगै साउदी अरबले ठूलो संख्यामा कर्मचारी कटौती गर्ने भएको छ । तेलको मूल्य ओरालो लाग्नु, ठूल्ठूला आयोजनाको निर्माण कार्य रोकिएपछि त्यसको असर कामदारमा परेको अन्तर्राष्ट्रिय सञ्चारमाध्यमले जनाएका छन् ।
कच्चा तेल मूल्यमा भारी गिरावट आउनु र एक वर्षदेखि यमनसँग चलिरहेको युद्धका कारण सबैभन्दा बढी कच्च तेल उत्पादन गर्ने देश साउदी अरबमा सञ्चालित ठूल्ठूला परियोजना बन्द भएपछि त्यसको असर कामदारमा परेको अन्तर्राष्ट्रिय संचार माध्यमले उल्लेख गरेका हुन् ।
हज यात्राको क्रममा मक्कमा भएको क्रेन घटनाले साउदी सरकारले साउदी बिन लादेन कन्ष्ट्रक्सन कम्पनी बन्द गरेको छ । यो कम्पनीको कारण २० हजार भारतीय कामदारलाई फिर्ता गरिसकिएको छ । यसको असर नेपाली कामदारमाथि पर्ने सम्भावना ज्यादा छ ।
बढिरहेको तनाव र तेलको मूल्य निरन्तर घटिरहेका कारण मध्यपूर्वमा कार्यरत नेपालीसमेत प्रभावित हुने जोखिम बढेको छ । तेलको मूल्यका कारण त्यहाँको उत्पादनमा प्रभाव परेर कर्मचारी कटौती वा ज्याला घटाउने सम्भावना छ भने इरान–यमन द्वन्द्व बढ्दै गए थप जटिलता आउने स्थिति छ ।
साउदीमा कम्तीमा ८ लाख नेपाली कार्यरत रहेको वैदेशिक रोजगार व्यवसायी संघले जनाएको छ । साउदीको तनाव बढ्दै गए सुरुमा त्यहाँ कार्यरत र पछि समग्र खाडी क्षेत्रको रोजगारीमा असर पर्नेछ । घट्दो इन्धन मूल्यका कारण खाडी मुलुकले निर्माण र केही सेवा क्षेत्रमा लगानी घटाउन थालिसकेका छन् । साउदी अरब धेरै रेमिट्यान्स भित्र्याउने मुलुकमध्ये एक राष्ट्र हो ।
सरकारी परियोजनाको ठेक्का लिने कम्पनी साउदी ओजरले आफ्नो कामदारलाई तलब समेत दिन सकेको छैन । यो कम्पनीले १ सय ८५ भारतीय कामदारलाई भारत पठाइसकेको छ । युकसिल कम्पनीबाट फर्केका कुलदीप सिंह भन्छन, “पहिला साउदीमा राम्रो कमाई थियो तर हिजोआज आर्थिक आम्दानी राम्रो छैन । अर्को हप्ता २ सय अझै मानिस फर्किदैछन् ।”
“मूल्य घटेर खाडी मुलुकको राजस्वमा परेको प्रभावलाई कम गर्न उनीहरूले उत्पादन बढाइरहेका छन्,” राष्ट्र बैंक स्रोतले भन्यो, “तर मूल्य यही अवस्थामा रह्यो वा घट्दै गयो भने रोजगारी र रेमिट्यान्समा असर पर्न सक्छ ।”
चालू आर्थिक वर्षमा भने विदेसिने युवाको संख्यामा कमी आएको छ । सरकारले लागू गरेको फ्रि भिसा र फ्रि टिकटको प्रभावका रूपमा यसलाई हेरिएको छ । तेलको मूल्यमा सुधार हुन नसके कामदारको माग थप घट्ने जोखिम छ । मुख्यतया तेल निर्यात गर्ने मुलुकमा नेपालीहरूको रोजगारी छ । मंगलबार अन्तर्राष्ट्रिय बजारमा कच्चा तेलको मूल्य प्रतिब्यारेल ४४ दशमलव ४८ डलर पुगेको छ ।
वैदेशिक रोजगार विभागका अनुसार खाडी मुलुकमा मात्रै २० लाख युवा कार्यरत छन् । रोजगारीमा गएका युवामध्ये करिब ६० प्रतिशत मध्यपूर्वी खाडी मुलुकमा छन् ।
नेपालमा गत वर्ष ६ खर्ब १७ अर्ब रुपैयाँ रेमिट्यान्स भित्रिएको थियो, जुन मुलुकको अर्थतन्त्रसँग तुलना गर्दा करिब २९ प्रतिशत हुन आउँछ । खाडी मुलुकबाट मात्रै रेमिट्यान्सको करिब ६० प्रतिशत रकम आउने गरेको छ ।
भूकम्प र त्यसपछिको भारतीय नाकाबन्दीले शिथिल पारेको अर्थतन्त्रमा ‘सञ्जीवनी’ का रूपमा रहेको रेमिट्यान्स र वैदेशिक रोजगारीमा देखिएको गम्भीर स्थितिप्रति सरकार सचेत हुनुपर्ने विज्ञहरूको सुझाव छ । तराई आन्दोलन र त्यसपछिको नाकाबन्दी आर्थिक वर्षको आधा समयसम्म कायमै रहेकाले यस वर्ष अर्थतन्त्र संकुचित भएको नेपाल उद्योग वाणिज्य महासंघका अध्यक्ष पशुपति मुरारकाले बताए ।
देशभित्रका सबै क्षेत्रमा उत्पादन र उत्पादकत्व घट्दा पनि बृहद् आर्थिक परिसूचक सही अवस्थामा राख्न रेमिट्यान्सको ठूलो भूमिका छ । रेमिट्यान्स पनि घटदै गएमा भुक्तानी सन्तुलन र विदेशी विनियम सञ्चितिमा नकारात्मक असर पर्ने छ । त्यो मुलुकको वित्तीय स्वास्थ्यका लागि चिन्ताजनक हुनेछ ।
तस्बिर ः एजेन्सी

﻿काठमाडौं । चौधरी ग्रुप अन्तर्गतको सीजी होटल्स एन्ड रिसोट्र्सले चितवनको मेघौलीमा अन्तर्राष्ट्रियस्तरको जंगल सफारी रिसोर्ट ‘मेघौली सराई’ सञ्चालनमा ल्याएको छ ।
ताज होटल्स एन्ड रिसोटर्सको ताज सफारिज्ले यसको व्यवस्थापनको जिम्मा लिएको छ । पर्यटकलाई ध्यानमा राखी सञ्चालनमा ल्याइएको यो रिसोर्ट विश्व सम्पदा सूचीमा रहेको चितवन राष्ट्रिय निकुञ्जको सामिप्यमा रहेको छ ।
राप्ती नदी किनारमा रहेको यस रिसोर्टको प्रत्येक कोठा र सुइटबाट निकुञ्ज र त्यहाँका वन्यजीवनको रमणीय दृश्यावलोकन गर्न सकिन्छ । रिसोर्टमा १३ कोठा, प्राइभेट स्वीमिङ पुलसहितको १६ भिल्ला तथा एक प्रेसिडेन्सियल सुइट गरी कूल ३० वटा कोठाहरु रहेका छन् ।
विश्वका विभिन्न स्थानमा होटल र रिसोर्ट सञ्चालन गर्दै आएको सीजी होटल्स एन्ड रिसोर्टले नेपालमा सञ्चालनमा ल्याएको यो अन्तर्राष्ट्रियस्तरको जंगल सफारी हो । “यसले नेपालको पर्यटन उद्योगमा नयाँ आयाम थप्नेछ भन्ने हाम्रो विश्वास छ’, चौधरी ग्रुपका कार्यकारी निर्देशक एवं सीजी होटल्स एन्ड रिसोट्र्सका प्रमुख कार्यकारी अधिकृत राहुल चौधरीले भने, “रिसोर्टमा उच्चकोटीको सेवा दिन अन्तर्राष्ट्रियस्तरमा ख्याति कमाएको ताज होटल्स एन्ड रिसोटर््ससँग साझेदारी गरेको हो ।”
ताज होटल्स् एन्ड रिसोर्टस्का सिनियर भाइस प्रेसिडेन्ट रोहित खोसलाले चितवनमा मेघौली सराई सञ्चालन गर्न पाउँदा खुसी भएको बताए । “यस रिसोर्टमार्फत यहाँको समुदाय र यस क्षेत्रकै सेवामा थप योगदान गर्ने हाम्रो प्रयास रहनेछ” खोसलाले भने, “ताज हस्पिट्यालिटीको सेवा नेपालमा विस्तार गर्न पाउँदा हामी हर्षित छौं ।”
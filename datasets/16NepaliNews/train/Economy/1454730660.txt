
﻿
नयाँ पत्रिकाकाठमाडौं, २३ माघ
उद्योगीले पसलसम्म ग्यास ढुवानी गरिदिनुपर्नेे माग ग्यास विक्रेताले गरेका छन् । उनीहरूले पसलसम्म ग्यास नआए उद्योगसम्म पुगेर नल्याउने र बिक्री नगर्ने जनाएका छन् ।
ग्यास विक्रेता महासंघका कार्यवाहक अध्यक्ष अर्जुनप्रसाद देवकोटाले उद्योगसम्म पुगेर ग्यास ल्याउँदा महँगो लागतमा उपभोक्तालाई बिक्री गर्नुपरेको र प्रशासनले डिलरलाई कालोबजारीको आरोपमा दु:ख दिन थालेको बताए । सामान्य अवस्थामा उद्योग आफैँले डिलरसम्म ग्यास ल्याइदिनुपर्छ । उद्योगदेखि डिलरसम्मको ढुवानी लागत निगमले उद्योगीलाई भुक्तानी गर्दै आएको छ ।
‘उद्योगबाट डिलरसम्म ग्यास ल्याइदिने वातावरण बनाउन उद्योगी, आयल निगम र आपूर्ति मन्त्रालयलाई पटक–पटक आग्रह गर्दै आएका छौँ,’ अध्यक्ष देवकोटाले भने, ‘तर, हाम्रो मागको सुनुवाइ भएको छैन र डिलरले आफ््नै खर्च व्यहोरेर ग्यास ल्याउनुपरेको छ ।’ उनले उद्योगबाट डिलरसम्म ग्यास ल्याउँदाको खर्च उपभोक्ता मूल्यमा जोडिँदै आएको बताए ।
धादिङमा रहेका उद्योगबाट काठमाडौंका डिलरले ग्यास ओसार्दा प्रतिसिलिन्डर सय रुपैयाँसम्म ढुवानी भाडा तिर्नुपरेको उनले जानकारी दिए । ‘महँगो ढुवानी भाडासहित मुनाफा जोडेर ग्यास बिक्री गर्दा डिलरले तोकेभन्दा बढी मूल्यमा बिक्री गर्‍यो भन्दै प्रशासनले दु:ख दिन थालेको छ,’ उनले भने, ‘त्यसैले उद्योगले नै डिलरसम्म ग्यास ल्याइदिनुपर्छ भनेका हौँ ।’
सरकारले आधा परिमाण (७.१) किलो ग्यास भएको सिलिन्डरको मूल्य ७ सय रुपैयाँ तोकेको छ । तर, विक्रेता आफँैले ढुवानी गरेर ग्यास ल्याएको भन्दै प्रतिसिलिन्डर कम्तीमा ८ सय रुपैयाँमा उपभोक्तालाई बिक्री गर्दै आएका छन् ।
उनले ढुवानी भाडा जोडेर ग्यास बिक्री गर्दा प्रशासनले धरपकड गरे ग्यास बिक्री नगर्ने निर्णय भएको बताए । ‘ग्यास बेच्ने डिलरमाथि धरपकट कायम रहे हामी सोमबार या मंगलबारदेखि बिक्री ठप्प पार्छौं,’ उनले भने ।
ग्यास उद्योग संघका अध्यक्ष शिवप्रसाद घिमिरेले आधा ग्यास भर्दा लागत बढेको र उद्योगीसँग धेरै गाडी नहुँदा विक्रेतालाई नै ग्यास लिन बोलाउने गरेको बताए । ‘अहिले एउटा सिलिन्डरमा आधा ग्यास भर्दा तुलनात्मक रूपमा लागत बढी पर्छ । अर्कातिर पहिले एउटा बुलेटबाट १२ सय ५० सिलिन्डर उत्पादन हुन्थ्यो भने अहिले २५ सय सिलिन्डर उत्पादन हुन्छ,’ घिमिरेले भने, ‘धेरै ग्यास ढुवानी गर्न अहिले उद्योगीसँग गाडीसमेत नभएको अवस्था छ ।’ उनले सबै डिलरले जतिसक्दो छिटो ग्यास माग्ने गरेको जानकारी दिए । सबैलाई छिटो ग्यास पुर्‍याउन गाडी नभएपछि डिलरलाई नै बोलाउने गरेको उनको दाबी छ ।
‘पछिल्लो समय उद्योगमा भएका गाडीले भ्याएसम्म डिलरकहाँ ग्यास पुर्‍याइरहेका छौँ,’ उनले भने, ‘डिलरलाई ग्यास लिन बोलाउँदा सरकारले उपलब्ध गराएअनुसारको प्रतिसिलिन्डर ढुवानी भाडा पनि दिएका छौँ ।’ आयल निगमले उद्योगदेखि डिलरसम्म प्रतिसिलिन्डर ग्यास ढुवानी खर्चबापत ३२ रुपैयाँ दिने गरेको छ । तर, इन्धन अभावका वेला यति रकमले हाल ढुवानी गर्न नसकिएको विक्रेताले बताउँदै आएका छन् ।
उद्योगले डिलरसम्म ग्यास ल्याइदिनुपर्छ
प्रचलित वितरण प्रणालीअनुसार उद्योगले डिलरसम्म ग्यास ढुवानी गरिदिनुपर्छ । डिलरले सरकारबाट तोकिएबमोजिम प्रतिसिलिन्डर ३० रुपैयाँ मुनाफा राखी उपभोक्तालाई बिक्री गर्दै आएका छन् । यति थोरै मुनाफाका बीच पनि डिलरहरूले पसल भाडा तिरी आफ्नो जीवनयापन गर्दै आएका छौँ । तर, आजको अवस्थामा उद्योगीले सुरक्षा र इन्धन अभावको कारण देखाई डिलरसम्म ढुवानी नगरिदिँदा विक्रेताले चर्को भाडामा गाडी लिएर उद्योगसम्म गई ग्यास ल्याउनु परिरहेको छ ।
ियसरी आएका ग्यासमा ढुवानी भाडा जोडी बिक्री गर्दा धेरै जिल्लाका डिलरहरू जेलमा थुनिनुपरेको छ । त्यसैले पहिलेकै जस्तो उद्योगले डिलरसम्म ग्यास ल्याई दिए विक्रेताले प्रचलित मूल्यमै बिक्री गर्न सक्छन् । यदि उद्योगले डिलरसम्म ग्यास नल्याइदिने र ढुवानी भाडा जोडेर विक्रेताले ग्यास बिक्री गर्न नपाउने हो भने विकराल स्थिति उत्पन्न भई हामी ग्यास बिक्री–वितरण गर्न सक्दैनाँै ।अर्जुनप्रसाद देवकोटाकार्यवाहक अध्यक्ष, ग्यास विक्रेता महासंघ
डिलरलाई ग्यास ढुवानीको खर्च दिएका छौँ
िपछिल्लो समय उद्योगबाट
डिलरसम्मै ग्यास जान थालेका छन् । तर, पहिलेभन्दा दोब्बर बढी सिलिन्डर उत्पादन हुन थालेकाले हामीसँग भएका गाडीले सबै डिलरलाई ग्यास पुर्‍याउन सकिएको छैन । अहिले अभावका वेला पालैपालो ग्यास पुर्‍याउनुपर्‍यो भन्दा पनि डिलरहरूले जतिसक्दो छिटो चाहियो भन्दै माग गरिरहेका छन् । यस्तोमा उद्योगसँग भएका गाडीले धेरै डिलरलाई ग्यास पुर्‍याउने प्रयत्न भरहेको छ र केही डिलरलाई उद्योगमै बोलाउने गरिएको छ । तर, डिलरलाई पनि ग्यास ढुवानीबापतको सरकारले उपलब्ध गराएको खर्च उपलब्ध गराइएको छ । यद्यपि त्यो रकम अपुग भएको यथार्थ हो ।शिवप्रसाद घिमिरेअध्यक्ष, ग्यास उद्योग संघ
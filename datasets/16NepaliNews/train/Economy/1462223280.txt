
﻿दक्षिण एसियामा सबैभन्दा कम आर्थिक वृद्धि र बढी मूल्यवृद्धि हुने मुलुक नेपाल
कारोबार संवाददाता
काठमाडौं, २० वैशाख
यो वर्ष नेपालको आर्थिक वृद्धिदर २.२ प्रतिशत हुने संयुक्त राष्ट्र संघको एसिया प्यासिफिक क्षेत्रको आर्थिक सामाजिक (स्क्याप) को सर्वेक्षणले देखाएको छ । गत वर्षको भूकम्प र त्यसपछि देखिएको सीमा अवरोधपछि पनि पुनर्निर्माणका काम केही मात्रामा अघि बढेकाले आशातीत आर्थिक वृद्धि हुने प्रक्षेपण स्क्यापले गरेको हो । अर्थ मन्त्रालयले भने २ प्रतिशतभन्दा माथि आर्थिक वृद्धि हासिल हुने बताउँदै आएको छ ।
यसअघि अन्तरराष्ट्रिय मुद्रा कोषले ०.५ प्रतिशत, एसियाली विकास बैंकले १.५ प्रतिशत र विश्व बैंकले १.७ प्रतिशत आर्थिक वृद्धि हासिल हुने अनुमान सार्वजनिक गरेका छन् । तर, नेपालको आफ्नै आधिकारिक आर्थिक वृद्धिको प्रक्षेपण भने मंगलबार सार्वजनिक हुँदैछ ।
स्क्यापको सर्वेक्षणमा सन् २०१५ मा नेपालको आर्थिक वृद्धि सबैभन्दा कम र मूल्यवृद्धि सबैभन्दा बढी रहेको उल्लेख छ । स्क्यापले २०१६ र २०१७ मा पनि नेपालमा आर्थिक वृद्धि कम र मूल्य वृद्धि अधिक रहने स्थिति कायमै रहने उल्लेख गरेको छ ।
सोमबार सार्वजनिक भएको सर्वेक्षणमा २०१६ मा नेपालको मुद्रास्फीति ९.५ प्रतिशत रहने अनुमान छ । यो वर्ष अफगानिस्तानको आर्थिक वृद्धि र मूल्यवृद्धि समान ३÷३ प्रतिशत रहनेछ । त्यस्तै बंगलादेशको आर्थिक वृद्धि ६.८ प्रतिशत र मूल्यवृद्धि ६.२ प्रतिशत, भुटानको आर्थिक वृद्धि ६.५ प्रतिशत र मूल्यवृद्धि ५ प्रतिशत, भारतको आर्थिक वृद्धि ७.६ प्रतिशत र मूल्यवृद्धि ५.२ प्रतिशत, माल्दिभ्सको आर्थिक वृद्धि ६ प्रतिशत र मूल्यवृद्धि १.६ प्रतिशत, पाकिस्तानको आर्थिक वृद्धि ४.५ प्रतिशत र मूल्यवृद्धि ४ प्रतिशत तथा श्रीलंकाको आर्थिक वृद्धि ५.४ प्रतिशत र मूल्यवृद्धि ४.५ प्रतिशत हुने सर्वेक्षणमा उल्लेख छ ।
उपभोक्ता मूल्य सूचक घटेर दसककै सबैभन्दा न्यून बिन्दुमा पुगेको प्रतिवेदनले औंल्याएको छ । त्यसैगरी तत्कालीन सुधारहरूका बाबजुद अझै दक्षिण एसिया श्रम बजारका चुनौतीहरु कायम रहेको र वस्तु बजारका कमजोरी पनि उस्तै रहेको प्रतिवेदनमा उल्लेख छ ।
धेरै अर्थव्यवस्थामा कम मुद्रास्फीति कायम गर्ने कदम चाल्न मौद्रिक नीतिलाई अधिकार दिइएको छ । नेपाल, भारत, पाकिस्तान र श्रीलंकाका केन्द्रीय बैंकले २०१५ मा कर्जा वृद्धि गर्न र आर्थिक गतिविधिलाई चलायमान बनाउन पहिलो ३ त्रैमासमा ५० देखि ३०० आधार अंकमा नीतिगत ब्याजदर कटौती गरेको छ । तर, केन्द्रीय बैंकहरुले ब्याजदर कटौती गरे पनि त्यसले बैंक दर वा ऋण प्रक्रियामा सीमित असर गरेकाले कर्जा वृद्धिमा खासै प्रभाव पारेको छैन ।
२०१५ मा अधिकांश मुलुकले वित्तीय घाटा कुल गार्हस्थ्य उत्पादन (जीडीपी)को ३ देखि ५ प्रतिशत बेहोरिरहेका छन् । यसको प्रभाव तेलको मूल्यमा आएको कमी, दृढ आर्थिक गतिविधि र केही अर्थतन्त्रमा पेट्रोलमा दिइएको विवेकशील अनुदानजस्ता विषयले प्रतिविम्बित गर्छ । भारत, बंगलादेश, इरान र नेपालले पेट्रोलियम पदार्थ र विद्युत्मा दिइएको अनुदान कटौती गरेका छन् । यस्ता नीतिगत सुधारले राज्यका लागि ‘फिस्कल स्पेस’ वृद्धि गरेको प्रतिवेदनले औंल्याएको छ ।
सर्वेक्षणले २०१५ मा नेपालको आर्थिक वृद्धि ३.४ प्रतिशत र मूल्यवृद्धि ७.२ प्रतिशत भएको उल्लेख गरेको छ । २०१५ मा दक्षिण एसियाली मुलुकमध्ये अफगानिस्तानको आर्थिक वृद्धि २ प्रतिशत छ भने र मूल्यवृद्धि १.३ प्रतिशतले ऋणात्मक छ । त्यस्तै बंगलादेशको आर्थिक वृद्धि ६.५ प्रतिशत र मूल्यवृद्धि ६.४ प्रतिशत, भुटानको आर्थिक वृद्धि ५.९ प्रतिशत र मूल्यवृद्धि ६.६ प्रतिशत, भारतको आर्थिक वृद्धि ७.६ प्रतिशत र मूल्यवृद्धि ५ प्रतिशत छ । माल्दिभ्सको आर्थिक वृद्धि ४.८ प्रतिशत र मूल्यवृद्धि १.४ प्रतिशत, पाकिस्तानको आर्थिक वृद्धि ४.२ प्रतिशत र मूल्यवृद्धि ४.६ प्रतिशत तथा श्रीलंकाको आर्थिक वृद्धि ४.९ प्रतिशत र मूल्यवृद्धि ३.८ प्रतिशत रहने सर्वेक्षणमा उल्लेख छ ।
  नेपालको आर्थिक वृद्धि २.२ प्रतिशत : स्क्याप        
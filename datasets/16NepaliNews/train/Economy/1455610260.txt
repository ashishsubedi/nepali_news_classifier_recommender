
﻿काठमाडौं, ४ फागुन – सरकारी निकायको कमजोरीका कारण उपभोक्ताले अस्वच्छ मासु उपभोग गर्न बाध्य रहेको सरोकारवालाले बताएका छन् । सोमबार पशुपन्छी विकास मन्त्रालयले आयोजना गरेको अन्तक्र्रियामा सरोकारवालाले कानुन कार्यान्वयन गर्ने सरकारी निकायबीच समन्वयको अभावले मासु उत्पादन तथा बजार अव्यस्थित रहेको दाबी गरे ।
ऐन लागू गर्नुपर्ने निकाय स्थानीय निकाय, स्थानीय प्रशासन र कृषि विकास मन्त्रालय (हाल पशुपन्छी विकास मन्त्रालय) मातहतका निकायबीच समन्वय नहुँदा पशु बधशाला तथा मासु जाँच ऐन २०५५ र निर्देशिका २०५७ जारी भए पनि हालसम्म लागू हुन सकेको छैन । मन्त्रालयले सिंहदरबारमा आयोजना गरेको ‘स्वस्थ मासु बजार व्यवस्थापनका लागि सरोकारवालाहरुको भूमिका’ विषयक कार्यक्रममा बोल्ने उपभोक्ता अधिकारकर्मी, मासु व्यवसायी र विज्ञले सरकारले भरपर्दो संरचना बनाएर ऐन लागू गरे मात्र उपभोक्ताले स्वच्छ मासु उपभोग गर्न पाउने सुझाव दिए ।
उपभोक्ता हित संरक्षण मञ्चका सचिव विष्णुप्रसाद तिमिल्सिनाले पशु स्वास्थ्यदेखि बधशालासम्म व्यवस्थित गर्न सरकारको अनुगमन संयन्त्र बलियो हुनुपर्ने बताए । “मासु व्यवसाय कानुनी रूपमा चल्नुप¥यो । चले÷नचलेको विषयमा दैनिक अनुमगन गरी कारबाहीको व्यवस्था हुनुपर्छ,” उनले भने, “आधारभूत तालिमबिनै मासु पसल चलाउने अनुमति नै दिनुहुँदैन । जनचेतनाको पनि उत्तिकै आवश्यकता छ ।” अनुगमन औपचारिकतामा सीमित नगरी प्रभावकारिता परीक्षण गर्दै अनुगमनको रूपरेखा परिवर्तन गर्नुपर्ने उनको भनाइ छ ।
उपभोक्ता अधिकारर्की विमला खनालले सरकारी अकर्मन्यताले उपभोक्ताले अस्वच्छ मासु खान बाध्य भएको बताउँदै कानुन कार्यान्वयनमा जोड दिइन् । “काठमाडौंमा मात्र ४ हजार मासु पसल र १३ बधशाला छन्, जो अधिकांस अव्यवस्थित छन्,” उनले थपिन्, “पशु बधशाला ऐन कार्यान्वयन गर्न अदालतले पनि आदेश दिइसकेको छ, तुरुन्त लागू होस् ।” चौपाय खरिद–बिक्री संघका जीवन खतिवडाले आफूहरू पनि कानुनअनुसार चल्न चाहेको तर सरकारले नै वास्ता नगरेको बताए । “मासु पसल राख्न कस्तो मापदण्ड आवश्यक छ, कस्तो मासु स्वच्छ र कस्तो मासु अस्वच्छ हो भन्ने कुरा सरकारले स्पष्ट मापदण्ड तयार गरिदेओस्, हामी पनि ऐन कार्यान्वयन होस् भन्ने चाहन्छौं,” उनले भने ।
माछामासु व्यवसायीले मन्त्रालयसँग छुट्टै माछामासु बोर्डको गठन गरी बोर्डमार्फत माछामासु बजारलाई नियमन गर्नुपर्ने र तरकारी तथा फलफूल बजारजस्तै मासु बजारको अवधारणा ल्याउनुपर्ने माग गरेका छन् । माछामासु बजारका लागि निश्चित क्षेत्र तोकी सो क्षेत्रमा खसीबोका, कुखुरा, बंगुर, राँगालगायत मासुको थोक तथा खुद्रा बजार स्थापना गर्नुपर्ने व्यवसायीको सुझाव छ । “पशु बधशाला र पशुपन्छी ढुवानी ऐन तथा नियमावली लागू गर्न सरकारले तत्परता देखाउँछ भने हामी सबैको साथ हुनेछ,” नेपाल कुखुरा व्यवसायी संघका अध्यक्ष जंगबहादुर बीसीले भने ।
नेपाल कृषि पत्रकार प्रतिष्ठान(जोना)का अध्यक्ष राजेश बर्माले सरकारकै कमजोरीका कारण ऐन लागू नभएकाले सरकारी संयन्त्र सुध्रिनुपर्ने बताए । “कृषि मन्त्रालयका निकायमा काम गर्ने पदाधिकारीले कमिसन खाएर बधशाला स्थापना गर्न छुट्याइएको रकम सपिङ कम्प्लेक्स बनाउन अनुमति दिएको प्रमाण हामीसँग छ,” उनले भने, “रकमको लेनदेनका आधारमा पशुपन्छीको आयात गर्दा क्वारेन्टाइन पास हुने अवस्था छ, यसको अन्त्य हुनपर्यो ।”
ललितपुर उपमहानगरपालिकाका प्रमुख तथा कार्यकारी अधिकृत भरतमणि पाण्डेले ऐन कार्यान्वयनमा समस्या रहेको बताए । “सरकारी निकाय, स्थानीय निकाय र निजी क्षेत्रको संयुक्त साझेदारीमा बधशाला सञ्चालनमा ल्याउन जरुरी छ तर, हामीले चाहेर पनि व्यवस्थित गर्न सकेका छैनौं,” उनले भने, “कार्यक्रम पनि लागू गरेका छौं तर जग्गाको कारण समस्या परेको छ, बधशालाका लागि जग्गा अधिग्रहणको व्यवस्था सरकारले गर्नुपर्छ ।”
पशुपन्छी विकास मन्त्रालयका मन्त्री शान्ता मानवी, राज्यमन्त्री नरदेवी पुन मगर र सचिव डा. कृष्णचन्द्र पौडेलले आएका सुझावका आधारमा मन्त्रालयले कार्ययोजना बनाउने प्रतिबद्धता व्यक्त गरे । कार्यक्रममा उपत्यकाका नगरपालिकाका प्रमुख तथा प्रतिनिधिहरू, ट्राफिक प्रहरी, स्थानीय प्रशासनका प्रतिनिधिलगायतले पनि पशु बधशाला ऐन कार्यान्वयनमा प्रतिबद्धता व्यक्त गरेका थिए । मन्त्रालयले हालै सार्वजनिक गरेको ४० बुँदे प्रतिबद्धतापत्रमा ‘बधशालादेखि भान्छासम्म स्वच्छ र स्वस्थ मासु’ नारालाई अभियानको रूपमा सञ्चालन गर्ने उल्लेख छ ।
  ‘सरकारकै कारण उपभोक्तालाई अस्वच्छ मासु’        

﻿रामहरि न्यौपाने
२४ माघ, नुवाकोट । अघोषित लोडसेडिङका कारण जिल्लाका कुखुरा पालक किसानहरु समस्यामा परेका छन् । लोडसेडिङ नहुने नुवाकोट जिल्लामा पछिल्लो समय प्राधिकरणले दैनिक पटक – पटक विद्युत् कटौति गरेपछि जिल्लाका कुखुरा पालक किसानहरु समस्यामा परेका हुन् ।
विद्युत प्राधिकरण शाखा नुवाकोटले अघोषित रुपमा विद्युत् कटौती गर्दा कुखुरा पालनमा क्षति पुगेको भन्दै किसानहरु चिन्तित भएका छन् । चिसो मौसममा कुखुरालाई न्यानो चाहिने भएपनि अघोषित रुपमा हुने विद्युत् कटौतीले धमाधम कुखुरा मर्ने गरेको कुखुरापालक किसान संघ नुवाकोटका अध्यक्ष पशुपति कोइरालाले गुनासो गरे ।
बत्ति नहुदाँ अध्यारोमा कुखुराका चल्लाहरु एकै ठाउँमा जम्मा हुने र मर्ने गरेकाले क्षति ब्यहोर्नु परेको किसानको गुनासो छ । नाकाबन्दीका कारण दाना र औषधिको अभाव झेल्दै आएका बेला अघोषित रुपमा हुने विद्युत् कटौतिले व्यवसाय धरासायी बन्दै गएको कोलनीका किसान हरी बोगटीले बताए ।
जिल्लाका विभिन्न ठाउँमा मर्मतको काम भइरहेकाले नियमित विद्युत सुचारु गर्न समस्या भइरहेको विद्युत प्राधिकरण वितरण शाखा नुवाकोटले जनाएको छ ।
भूकम्पले क्षति पु¥याएको तार व्यवस्थापन, परिवर्तन र मर्मत जारी रहेकाले विद्युत कटौती गर्नुपरेको प्राधिकरणको भनाई छ ।
नुवाकोटमा सात सयभन्दा बढी किसानहरुले व्यवसायिक रुपमा कुखुरा पालन गर्दै आएका जिल्ला पशु सेवा कार्यालय नुवाकोटले जनाएको छ । कुखुरा व्यवसायमा ५६ करोड भन्दा बढी लगानी रहेको अनुमान पशुसेवा कार्यालयको छ ।
जिल्लामा सात हजार जनाले प्रत्यक्ष रोजगारी पाउदै आएका कुखुरा पालक किसान संघले जनाएको छ ।
  अघोषित लोडसेडिङले कुखुरा व्यवसाय संकटमा        
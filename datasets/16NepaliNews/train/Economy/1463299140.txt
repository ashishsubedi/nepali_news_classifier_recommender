
﻿अजित अधिकारी/नयाँ  पत्रिकाकाठमाडौं, २ जेठ
सरकारले तोकिएको मापदण्डबमोजिम तेल बोक्ने ट्यांकरको क्यालिब्रेसन गरी चुहावट नियन्त्रण गर्न दिएको निर्देशन पालना नगरी आयल निगमले आफूखुसी गर्दै आएको पाइएको छ । निगमले सरकारी निर्देशन अटेर गरी भारतीय प्रणालीको क्यालिब्रेसनमा तेल मापन गर्दै आएको हो ।
निगमले आफूखुसी भारतीय क्यालिब्रेसनलाई मान्यता दिएर तोकिएभन्दा बढी तेल नोक्सानी देखाउने गरेको छ । यसलाई नियन्त्रण गर्न प्रधानमन्त्री तथा मन्त्रिपरिषद् कार्यालय, आपूर्ति मन्त्रालय र राष्ट्रिय सतर्कता केन्द्रका प्रतिनिधि सम्मिलित समितिले २ वर्षअघि सरकारमातहतको गुणस्तर तथा नापतौल विभागबाटै ट्यांकरको क्यालिब्रसेन गर्न निर्देशन दिएको थियो । तर, विभागको मापदण्डलाई निगमले अस्वीकार गर्दै आएको छ ।
विभागको मापदण्डअनुसार प्रत्येक ट्यांकरको क्यालिब्रसेन गर्ने हो भने चालकले बीच बाटैमै तेल झिक्ने प्रवृत्ति बन्द हुन्छ । अहिले एउटा ट्यांकरबाट भारतीय क्यालिब्रसेनको हवला दिँदै औसतमा ३० देखि ४० लिटरसम्म कम तेल देखाएर अनियमितता भइरहेको छ ।
गत पुसमा विभागको वीरगन्जस्थित क्षेत्रीय कार्यालयले भारतबाट तेल बोकर आएका ५ ट्यांकरको गुणस्तर ऐनले तोकेबमोजिम अमलेखगन्जमा क्यालिब्रेसन गर्दा २ सय ८ लिटर कम पाएको थियो । तर, कर्मचारीले उक्त परिमाण कम नभई सरकारको क्यालिब्रसेनलाई दोष दिएर उन्मुक्ति पाएका थिए ।यसरी भयो छानबिन
राष्ट्रिय उपभोक्ता मञ्चका अध्यक्ष प्रेमलाल महर्जनले १७ असार ०७१ मा तेल बोक्ने ट्यांकरको नियमित क्यालिब्रसेन नभएको र गलत क्यालिब्रसेनका कारण धेरै नोक्सानी देखाई निगमलाई घाटा पुर्‍याएको उजुरी प्रधानमन्त्री तथा मन्त्रिपरिषद् कार्यालयलाई दिएका थिए । उजुरीबारे छानबिन गर्न राष्ट्रिय सर्तकता केन्द्रका तत्कालीन प्रहरी नायव महानिरीक्षक रोशननाथ पन्त, प्रधानमन्त्री कार्यालयका तत्कालीन उपसचिव गणेशबहादुर अधिकारी र तत्कालिन वाणिज्य तथा आपूर्ति मन्त्रालयका उपसचिव नुतराज पोखरेल सम्मिलित छानबिन टोली बनेको थियो । सो टोलीले निगमको सबैभन्दा ठूलो भण्डारणगृह अमलेखगन्ज पुगेर डिपो प्रमुख, वीरगन्जस्थित गुणस्तर तथा नापतौल क्षेत्रीय कार्यालयका प्रमुख, जिल्ला प्रशाशन अधिकारी र आसपासका पम्पमा अनुगमन गरेको थियो ।छानबिनको निष्कर्ष
टोलीले ३० असार ०७१ मा प्रतिवेदन पेस गर्दै अमलेखगन्ज डिपोमा तेल खन्याउन आएका ट्यांकरमध्ये डिपोबाहिर रहेका ना१ख ९६७६ र ना१ख ४९४१ नम्बरको ट्यांकरको टोलीले सिल परीक्षण गरेको थियो । ‘२ ट्यांकरमा कुनै नम्बर वा छाप नभएको सादा सिल प्रयोग भएको पाइयो भने सिल पनि टाइट गरी नकसिएको अर्थात् लुज (खुकुलो) रहेको देखियो,’ प्रतिवेदनमा भनिएको छ । त्यस्तै, डिपोमा रहेको क्यालिब्रेसन प्रुभिम टावर प्रमाणित नभएको, फ्लो मिटर (तेल कति खसालियो भन्ने देखाउने मिटर) प्रयोगमा नभएको, डिपोमा रहेको बोइङ ब्रिज (ट्यांकरसहित तेल तौलने मेसिन) सञ्चालनमा नराखी बिग्रिएको अवस्थामा रहेको प्रतिवेदन तयार गरेको थियो ।सही क्यालिब्रसेन गर्न निगमलाई बारम्बार निर्देशन
गुणस्तर विभागले पटक–पटक ट्यांकरको सही क्यालिब्रसेन गरी तेल चुहावट नियन्त्रण गर्न निगमलाई निर्देशन दिइरहेको छ । तेल बोक्ने ट्यांकरको स्ट्यान्डर्ड नाप र तौल ऐन, २०२५ तथा नियमावली २०२७ अनुसार क्यालिब्रसेन गराउनुपर्ने प्रावधान छ । अन्तिमपटक निगमलाई विभागले ८ पुस २०७२ मा तोकिएकै मापदण्डअनुसार ट्यांकरको क्यालिब्रेसन गर्न पत्राचार गरेको थियो । उक्त पत्रमा भनिएको छ, ‘पटक–पटक ताकेता गर्दा पनि विभिन्न बहाना गरी विनाक्यालिब्रेसनका ट्यांक, ट्रकहरूमा निगम डिपोबाट इन्धन बिक्री गर्नु ठाडो रूपमा उपरोक्त ऐन, नियम उल्लंघन गरिएको किन नमान्ने ? यस विषयमा विभागले गरेको निर्देशन किन पालना गरिएन ?’
विभागका महानिर्देशक विश्वबाबु पुडासैनीले प्रचलित कानुनको दायरामा रहेर ट्यांकरको क्यालिब्रेसन नगर्दा भारतबाट तेल बोकर आएका ट्यांकरमा कम परिमाण भेटिने गरेको जानकारी दिए । ‘तेल बोक्ने ट्यांकरको सही क्यालिब्रेसन हुन सकेको छैन,’ उनले भने, ‘ट्यांकरको भारतीय पद्धतिअनुसार भन्दै गरिएको क्यालिब्रेसनमा कम तेल आइरहेको देखिन्छ ।’
यसरी भारतीय क्यालिब्रेसनको नाममा चालक र डिपो कर्मचारीको मिलेमतोमा कम तेल आएको देखाई इन्धन अपचलन हुँदै आएको छ । यसलाई नियन्त्रण गर्न निगम व्यवस्थापन उदासीन छ । निगम प्रबन्ध निर्देशक गोपाल खड्काले क्यालिब्रेसनमा सुधार गर्न खोजिरहेको बताए । ‘हामीले क्यालिब्रेसनमा सुधार गर्न खोजिरहेका छौँ,’ उनले भने ।
छानबिन टोलीको निर्देशन
नेपालबाटै क्यालिब्रेसन
अमलेखगन्ज डिपोले प्रयोग गर्दै आएको डिप रड तथा लिटर जाँच्ने भाडा गुणस्तर तथा नापतौल क्षेत्रीय कार्यालयबाट प्रमाणित गरी प्रयोगमा ल्याउन निर्देशन दिनुपर्छ । र, प्रचलित कानुनबमोजिम नियमित रूपमा क्यालिब्रेसन गर्ने व्यवस्था मिलाउनुपर्छ ।प्रमाणित सिलको प्रयोग
बरौनी र रक्सौललगायतका स्थानबाट तेल ओसार्न ट्यांकरमा प्रयोग गरिने सिल तन्काई कुनै प्रमाण चिह्न प्रयोग भएको गुणस्तरयुक्तमा प्रयोगमा ल्याउने व्यवस्था गर्नुपर्छ । ट्यांकरबाट हुने तेलको हानी नोक्सानी कम गर्न सबै ट्यांकरमा आधुनिक सेक्युरिटी लकिङ सिस्टम तत्काल लागू गर्नुपर्छ ।नटेर्नेलाई कारबाही गर
डिपोमा रहेको क्यालिब्रेसन भ्रुमिङ टावर प्रमाणितविना रहेको पाइएकाले तत्काल प्रमाणित गरी
प्रयोग गर्न निर्देशन दिने । तत्काल क्यालिब्रेसन नगरेमा/नगर्नेउपर कारबाही गर्न निर्देशन दिने ।
सरकारी मापदण्ड मान्दा के हुन्छ ?
सरकारले तोकेको क्यालिब्रसेन गर्दा आइओसीले ट्यांकरमा खसालेको जति नै तेल (तापक्रम चुहावट कटाएर) आयल निगमको डिपोमा आइपुग्छ । र, चालकले बीच बाटोमा धेरै तेल चोर्न पाउँदैनन् । सरकारी क्यालिब्रसेनले इन्धन चुहावटमा नियन्त्रण कायम हुन्छ भने निगमको प्रत्येक डिपोमा क्यालिब्रसेन टावर, फ्लो मिटर, बोइङ ब्रिज दुरुस्त राख्नुपर्छ । ट्यांकरमा पनि सजिलै तोड्न मिल्ने सिल होइन, आधुनिक सेक्युरिटी लकिङ सिस्टम जडान गनुपर्छ । यसले निगमलाई भौतिक रूपमा सम्पन्न बनाउन पनि मद्दत मिल्छ । तर, यी सबै सुधार गर्न निगम व्यवस्थापन चाहँदैन ।

﻿१ सय ५२ दिनमा निजी क्षेत्रको ३ खर्ब ४ अर्ब नोक्सान सेवा क्षेत्रको वृद्धिदर पहिलोपटक ऋणात्मकनयाँ पत्रिकाकाठमाडौं, २९ पुस
लामो समयदेखिको तराई आन्दोलन र भारतीय नाकाबन्दीले मुलुकमा आर्थिक भूकम्प ल्याएको उद्योगी व्यवसायीले बताएका छन् । करिब डेढ सय दिनदेखिको नाकाबन्दीका कारण आर्थिक गतिविधि तहसनहस भएकाले उनीहरूले त्यसलाई आर्थिक भूकम्पको संज्ञा दिएका हुन् । नेपाल उद्योग वाणिज्य महासंघ (एफएनसिसिआई)ले मंगलबार राजधानीमा आयोजना गरेको ‘समसामयिक विषयमा अन्तक्र्रिया कार्यक्रम’मा उनीहरूले यस्तो बताएका हुन् । गत वैशाखको भूकम्पले १४ जिल्लाका जनसंख्या प्रभावित भएका थिए, जुन मुलुकको कुल जनसंख्याको करिब २० प्रतिशत हो । तर, नाकाबन्दीले मुलुकभरका सबै नागरिक प्रभावित भएको उनीहरूले दाबी गरेका छन् ।
लामो समयदेखिको तराई आन्दोलन र नाकाबन्दीले करिब ३ खर्ब ४ अर्ब रुपैयाँबराबरको नोक्सान भएको महासंघका कर तथा राजस्व समितिका सभापति सौरभ ज्योतिले बताए । उनले भने, ‘दैनिक २ अर्बका दरले १ सय ५२ दिनमा करिब ३ खर्बबराबरको क्षति भएको छ ।’ नाकाबन्दीका कारण करिब २ हजार २ सय उद्योग बन्द भएको र त्यसबाट करिब ४ लाख कर्मचारी बेरोजगार भएको उनले बताए ।
उनले भने, ‘अहिले पहिलोपटक सेवाक्षेत्रको वृद्धिदर ०.९ प्रतिशतले ऋणात्मक छ ।’ पछिल्ला केही वर्षयता अर्थतन्त्रका अन्य क्षेत्रको तुलनामा सेवा क्षेत्रको वृद्धिदर उच्च रहँदै आएको थियो । नागरिकको आयमा वृद्धिसँगै खाद्य वस्तुको उपभोगमा कमी आई गैरखाद्य वस्तुको उपभोग बढ्दै जान्छ । सोही कारण पछिल्ला वर्षमा नेपालमा पनि सेवा क्षेत्र उच्चदरले विकास तथा विस्तार भएको थियो । तर, नाकाबन्दीका कारण आर्थिक गतिविधि प्रभावित भएपछि यो क्षेत्रको वृद्धिदर पनि ऋणात्मक बनेको हो । विद्यमान असहज परिस्थति अझै लम्बिए ६ महिना पुगेमा यो क्षेत्रको वृद्धिदर २ प्रतिशतले नकारात्मक बन्ने उनले अनुमान गरे ।
कार्यक्रममा एफएनसिसिआईका अध्यक्ष पशुपति मुरारकाले विद्यमान असहज परिस्थितिको छिटो निकास खोज्न सरकारलाई आग्रह गरे । सरकार र निजी क्षेत्रको संयुक्त पहलमा स्थापना गरिएको आर्थिक उद्धार कोषले उद्योगी व्यवसायीलाई केही राहत मिले पनि दीर्घकालीन आर्थिक समृद्धिका लागि पनि अहिलेको समस्या छिटो समाधान हुनुपर्ने उनको तर्क थियो । उनले भने, ‘सरकारले उपयुक्त विकल्प खोजोस्, आवश्यक सहयोग गर्न निजी क्षेत्र तयार छ ।’
कार्यक्रममा एफएनसिसिआईका पूर्वअध्यक्ष कुशकुमार जोशीले विद्यमान समस्या समाधानका लागि सरकार तात्नुपर्ने बताए । उनले भने, ‘सरकारले समस्या समाधानको उपयुक्त विकल्प खोज्नुपर्‍यो ।’ विद्यमान समस्याको राजनीतिक र कूटनीतिक रूपमा समाधान खोज्न उनले सरकारलाई आग्रह गरे । कार्यक्रममा विभिन्न जिल्लाका उद्योग वाणिज्य संघका प्रतिनिधिले नाकाबन्दीले परेको असरबारे अवगत गराएका थिए ।
विद्यमान समस्या छिटै समाधान हुन्छ : अर्थमन्त्री
अर्थमन्त्री विष्णु पौडेलले मुलुकको विद्यमान समस्या छिट्टै समाधान हुने बताएका छन् । समस्या समाधानका लागि सरकार गम्भीर रूपमा लागिरहेकाले छिटै समाधान निस्कने उनको तर्क थियो । मंगलबार एफएनसिसिआईले राजधानीमा आयोजना गरेको समसामयिक विषयमा अन्तक्र्रिया कार्यक्रममा उनले यस्तो बताएका हुन् । अहिले मुलुक अप्ठ्यारो अवस्थामा रहेको र त्यसबाट सबै नागरिकले दु:ख पाए पनि सरकारले समाधान निकाल्न नसकेको उनले बताए । उनले भने, ‘समस्या समाधानका लागि निरन्तर रूपमा लागिरहेका छौँ, छिटै सकारात्मक परिणाम आउँछ ।’
गत वैशाखको भूकम्प, तराई आन्दोलन र भारतीय नाकाबन्दीका कारण उद्योगी व्यवसायीले ठूलो नोक्सान व्यहोरेकाले उनीहरूकै राहत स्वरूप ‘आर्थिक पुनरुद्धार कोष’ स्थापना गरिएको उनले बताए । ‘उद्देश्यअनुरूप काम गर्नकै लागि यो कोष बनाइएको हो,’ उनले भने, ‘यो पूर्ण रूपमा कार्यान्वयनमा आउँछ ।’ अहिले सरकारको ध्यान विद्यमान समस्याको निकास निकाल्नमा रहेको र त्यसपछि आर्थिक समृद्धिले स्थान पाउने बताए । उनले भने, ‘सरकार निजी क्षेत्रसँग सहकार्य गरी मेगा आयोजना निर्माण गर्न तयार छ ।’
राष्ट्र बैंकले गत वैशाखको भूकम्प, तराई आन्दोलन र भारतीय नाकाबन्दीका कारण उत्पन्न समस्या समाधानका लागि राहतका प्याकेज ल्याउँदै आएको उनले बताए । उनले भने, ‘आवश्यकताअनुसार आउँदा दिनमा पनि त्यस्ता कार्यक्रम ल्याइनेछ ।’
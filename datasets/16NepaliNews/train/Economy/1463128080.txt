
﻿नयाँ पत्रिकाकाठमाडौं, ३१ वैशाख
अर्थमन्त्री विष्णुप्रसाद पौडेलले पर्याप्त बजार सम्भावना हुँदाहुँदै पनि बिमा क्षेत्रको व्यावासायिक विकास सुस्त भएकाले सर्वसाधारणको पहुँच पुग्ने गरी बजार विस्तारमा ध्यान दिन आग्रह गरेका छन् । दक्षिण एसियामै नेपालमा बिमाको पहुँच तुलनात्मक रूपमा कमजोर रहेको उनको भनाइ छ ।
बिमा क्षेत्रका नियामकको दक्षिण एसियाली क्षेत्रीय सम्मेलनको काठमाडौंमा बिहीबार उद्घाटन गर्दै मन्त्री पौडेलले बिमामा सर्वसाधारणको पहुँच विस्तार गर्न नियामकको भूमिका थप प्रभावकारी बनाइनुपर्ने आवश्यकता औँल्याएका हुन् । बलियो नियामक, प्रतिस्पर्धी बजार र आक्रामक बजार रणनीतिले मात्रै बहुसंख्यक जनतालाई बिमा पहुँचमा ल्याउन सकिने अर्थमन्त्री पौडेलले बताए ।
तेस्रो संस्करणको क्षेत्रीय बिमा सम्मेलनमा मन्त्री पौडेलले भने, ‘नेपाल सरकार पछिल्लो समय कृषि तथा पशु बिमालाई उच्च प्राथमिकतामा राखेर अघि बढेको छ । कृषिको व्यावसायीकरण र सम्भावित जोखिम हस्तान्तरणका लागि सरकारले ७५ प्रतिशत अनुदानमा कृषि बिमा योजना अघि बढाएको छ ।’
कार्यक्रममा बिमा समिति अध्यक्ष डा. फत्तबहादुर केसीले बिमा क्षेत्रमा भइरहेको प्रगति तथा चुनौती आदानप्रदान गर्न सम्मेलनले  सहयोग पुग्ने विश्वास व्यक्त गरे । नेपालमा गत वर्ष आएको भूकम्पका कारण धेरै मानिसमा बिमा सचेतना बढ्दै गएको उनले बताए ।
सम्मेलन सुरु हुनुअघि दक्षिण एसियाली बिमा नियामक राष्ट्रको तेस्रो नियामक बैठक सम्पन्न भएको समितिका बिमा विशेषज्ञ एवं आयोजक समिति संयोजक भोजराज शर्माले जानकारी दिए । बिमा समितिको आयोजनामा सुरु भएको २ दिने सम्मेलनमा दक्षिण एसियाली ५ राष्ट्रसहित अमेरिका, भियतनाम, कम्बोडिया, फिलिपिन्स र मंगोलियाका बिमा सेवाप्रदायक संस्थाका प्रतिनिधि सहभागी छन् ।
बैठकले दक्षिण एसियाली बिमा नियामक संस्थाको अध्यक्षता नेपाललाई हस्तान्तरण गरेको छ । संस्थाका अध्यक्ष पाकिस्तानी बिमा संस्थाका इन्सुरेन्स कमिस्नर फिदा हुसेन सामुले समिति अध्यक्ष प्रा. डा. फत्तबहादुर केसीलाई अध्यक्षता हस्तान्तरण गरेका थिए । कार्यक्रममा सहभागी नियामक निकाय प्रमुखले बिमा क्षेत्रका चुनौती, बजार विस्तार र नयाँ सम्भावनाबारे चर्चा गरेका थिए ।

﻿छविलाल बगाले
लमजुङ, २ जेठ – कृषि तथा पशुपालन क्षेत्रबाट विस्थापित हुँदै दैनिक सयौं नेपाली युवा विदेश पलायन भइरहेका छन् । नेपाली समाजमा कृषि र पशुपालनलाई हेयको रूपमा हेर्ने गरिन्छ । तर, यही हेयको दृष्टिले हेरिने पेसाबाट गोरखा पालुङटार नगरपालिकास्थित च्याङ्लीका एक गाईपालक किसान राजेन्द्रराज पन्तको जीवनमा भने परिवर्तन आएको छ ।
पन्त गोरखाको मात्रै नभएर सिंगो मुलुककै सफल कृषकसमेत सावित भएका छन् । जसले आफ्नै गाउँमा पनि पर्याप्त अवसर छन् भन्ने प्रमाणित गरिदिएका छन् । बीपीको ‘गाउँ फर्क अभियान’ होस् या एमालेको ‘आफ्नो गाउँ आफैं बनाउँ’ या त माओवादीको ‘कृषि क्रान्ति’ नाम जे दिए पनि हुन्छ । विगत लामो समयदेखि नेताहरूको मुखमा झुन्डिएको कृषि क्षेत्रको व्यावसायीकरण गरेर पन्तले देखाइदिएका छन् ।’ पन्तको फार्म हेर्न पुगेका लमजुङस्थित पशु विकास कार्यालयका डा. दीर्घनाथ ढुंगानाले भने, ‘किसान पन्त राज्यले अंगालेको नीतिलाई सफल बनाउन लागि परेका छन् ।’
गोरखास्थित पालुङटार नगरपालिका–३ च्याङ्लीमा पन्तले मुलुककै सबैभन्दा ठूलो गाइफार्म सञ्चालन गरिरहेका छन् । २०५२ सालमा उराठलाग्दो ४ सय रोपनी पाखोमा घाँस रोपेर पन्तले गाईपाल्न थालेका हुन् । “राजधानीबाट इतिहास र राजनीतिशास्त्र विषयमा स्नातक गरी गाउँमै कृषि क्रान्ति गर्न म गाउँ फर्किएको थिएँ,” पन्तले भने, “२०३० सालबाट उन्नत जातका फलफूल रोपेर मैले कृषि कार्यको थालनी गरें । सुरुमा आँप, लिची र केरा लगाएको थिएँ । तर फलफूलबाट मैले राम्रो आम्दानी गर्न सकिनँ त्यसैले कृषिलाई छाडेर २०५२ सालमा ७ वटा गाई पालेर पशुपालनको सुरुवात गरेको हुँ,” पशुपालक कृषक पन्तले बताए ।
२०५२ साल चैतमा सातवटा गाईबाट व्यवसाय सुरु गरिएको उनको कामधेनु गाईपालन केन्द्रमा हाल विभिन्न जातका गरी कुल २७५ वटा गाई छन् । यीमध्ये अहिले १२५ वटा गाईले दूध दिँदै आएका छन् । “दैनिक १२ सय लिटर दूध उत्पादन हुन्छ,” किसान पन्त भन्छन्, “मासिक १८ लाखको दूध भक्तपुरस्थित खरीपाटी डेरीमा सप्लाई गर्दै आएको छु ।”
पन्तको गाईपालनमा हालको लागत ६ करोड रुपैयाँबराबरको छ । गाईको दूध बिक्रीबाट आएको रकममध्ये ७५ प्रतिशत दाना, चोक्कर, औषधि र कामदारमा खर्च हुन्छ । बाँकी २५ प्रतिशत भने खुद नाफा छ । गाईपालन केन्द्रमा अहिले स्थायी र अस्थायी गरी कुल ३० जना कामदारले रोजगारी पाएका छन् ।
गाईका लागि विभिन्न १९ प्रकारका घाँस लगाइएको छ । “कुनै बेला पाती र सिरु पनि नउम्रने पाखामा गाईको मलमूत्रको प्रयोग गरी हरियाली बनाएका छौं,” पन्तका जेठा छोरा राजीव भन्छन्, “हामीलाई घाँसको कुनै चिन्तै छैन, गाईको गोबरलाई पानीले पखालेर सिधै घाँसबारीमा पठाउने व्यवस्था मिलाएका छौं, जसले घाँस सप्रन्छ ।”
गाईपालन केन्द्रमा पशुपालक कृषक राजेन्द्रराज पन्तलाई उनका जेठा छोरा राजीव र कान्छा छोरा राजकुमारले साथ दिएका छन् । कृषि र पशुपालनबाट मासिक राम्रो आम्दानी गर्न सफल पन्त गोरखाका मात्र नभई समग्र मुलुककै उदाहरणीय बनेका छन् । केही हजारको आम्दानीका लागि ज्यानको बाजी राखेर बिदेसिने युवालाई पशुपालक किसान पन्त एक उदाहरण बन्न सक्छन् ।
  गाईपालनबाट मासिक १८ लाखको दूध बिक्री        
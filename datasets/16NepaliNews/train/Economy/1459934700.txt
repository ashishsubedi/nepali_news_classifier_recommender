
﻿काठमाडौं, २४ चैत – सरकारको गत आर्थिक वर्ष (०७१/७२) सम्म २९ अर्ब ७४ करोड १४ लाख पेस्की फर्छ्योट हुन बाँकी छ । सरकारी हिसाबमा देखिएको कुल पेस्कीमध्ये गत आवभन्दा अघिको मात्रै १० अर्ब ३९ करोड ३० लाख छ । त्यसमा गत आवमा १९ अर्ब ३४ करोड ८४ लाख पेस्की थपिएको हो ।
पुँजीगत बजेटतर्फ अधिक पेस्की फछ्र्योट हुन बाँकी छ । कुल पेस्कीमध्ये पुँजीगत खर्चतर्फ २४ अर्ब १८ करोड १८ लाख र चालू खर्चतर्फ ५ अर्ब ४५ करोड ९६ लाख रुपैयाँ छ ।
महालेखा नियन्त्रक कार्यालय (मलेनिका)का अनुसार गत वर्षको फछ्र्योट बाँकी पेस्कीमध्ये चालू खर्चको ३ अर्ब २५ करोड ६७ लाख र पुँजीगतको १६ अर्ब ९ करोड १६ लाख रुपैयाँ छ । यसअघिको पेस्कीमा पनि पुँजीगत खर्चको हिस्सा बढी र चालू खर्चको हिस्सा कम छ ।
गत वर्ष सरकारले गरेको कुल खर्च ५ खर्ब ३१ अर्ब ३४ करोडमा पेस्कीका रूपमा गएको रकमसमेत समावेश भएको मलेनिकाले उल्लेख गरेको छ । आर्थिक वर्ष ०७०/७१ सम्म भएको पेस्कीमध्ये पुँजीगततर्फ ८ अर्ब १९ करोड र चालू खर्चतर्फ २ अर्ब २० करोड १९ लाख रुपैयाँ छ ।
मलेनिका सरकारको हिसाबकिताब राख्ने र आन्तरिक लेखापरीक्षण गर्ने निकाय हो । आन्तरिक लेखापरीक्षण सकाएपछि महालेखा परीक्षकको कार्यालयले अन्तिम लेखापरीपक्षण गर्छ । मलेनिकाले आफ्नो विवरण सरकारलाई पेस गर्छ भने महालेखा परीक्षकको कार्यालयले राष्ट्रपतिसमक्ष प्रतिवेदन पेस गर्नुपर्छ र उसैले बेरुजुको परिभाषा पनि दिन्छ ।
मलेनिकाका प्रवक्ता तथा सूचना अधिकारी केवलप्रसाद भण्डारीले सरकारी कार्यालयमा कामका लागि गएको पेस्की लामो समयसम्म फर्छ्योट नहुनु जिम्मेवारीबोध नभएको रूपमा बुझ्नुपर्ने बताए । “आफ्नो जिम्मेवारी सबैले समयमै निर्वाह गरे यस्ता समस्या देखिँदैनन्,” उनले भने, “पेस्की फर्छ्योटका लागि सम्बन्धित मन्त्रालय/निकायमार्फत निरन्तर फलोअप गर्नुपर्छ ।” उनले कतिपय आयोजना बहुवर्षीय ठेक्का प्रणालीमा रहेकाले पनि केही पेस्कीहरू बाँकी हुनसक्ने बताए ।
यसअघिको बाँकी पेस्कीबाट गत वर्ष भने ४ अर्ब ३३ करोड रुपैयाँ फछ्र्योट भई सरकारी खातामा रकम जम्मा भएको मलेनिकाले जनाएको छ । मलेनिकाले सरकारको आयव्ययको वार्षिक विवरणमा आव ०७१/७२ मा आव ०७०/७१ को पेस्कीमध्येबाट ५ अर्ब ७३ करोड जम्मा भएको उल्लेख छ । विवरणअनुसार गत आवमा कोष तथा लेखा नियन्त्रक कार्यालय (कोलेनिका)हरूले गरेको नगद निकासाबाट भएको खर्चको आन्तरिक लेखापरीक्षणबाट ७ अर्ब ४४ करोड ३१ लाख बेरुजु पनि देखिएको छ ।
मलेनिकाका अनुसार गत वर्षसम्मको कुल पेस्कीमा बजेट निकासा गर्ने अर्थमन्त्रालयसहित ७ मन्त्रालयको हिस्सा ९३ प्रतिशतभन्दा बढी छ । सबैभन्दा बढी पेस्की फर्छ्योट गर्न बाँकी भौतिक योजना तथा निर्माण मन्त्रालय छ । निर्माण मन्त्रालयको कुल पेस्कीमध्ये ३२.२९ प्रतिशत हिस्सा छ ।
त्यस्तै,  रक्षा २६.५१, सहरी विकास १३.५२, सिँचाइ ८.५९, संघीय मामिला तथा स्थानीय विकास ६.२८, स्वास्थ्य तथा जनसंख्या ४.४८ र अर्थ मन्त्रालयको १.९५ प्रतिशत हिस्सा छ ।
  ३० अर्बको पेस्की फर्छ्योट बाँकी        
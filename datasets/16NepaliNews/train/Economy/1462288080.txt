
﻿काठमाडौं । नेपालीको प्रतिव्यक्ति आय ७ सय ६६ अमेरिकी डलरमा झरेको छ । केन्द्रीय तथ्याङ्क विभागले सार्वजनिक तथ्याङ्कअनुसार नेपालीको प्रतिव्यक्ति आय ९ डलर कम भएर ७ सय ६६ डलरमा सीमित भएको देखाएको छ । विभागको तथ्याङ्कअनुसार गत वर्ष ७ सय ७५ डलर रहेको थियो ।
केन्द्रीय तथ्याङ्क विभागले मुलुकको आर्थिक वृद्धिदर ०.७७ प्रतिशतले बढ्ने अनुमान गरेको छ । विभागले मङ्गलबार सार्वजनिक तथ्याङ्कअनुसार आर्थिक वृद्धिदर ०.७७ प्रतिशत बढ्ने अनुमान गरेको हो ।
आर्थिक वर्ष २०७१/०७२ मा ६.४४ प्रतिशत, आर्थिक वर्ष २०७०/७१ मा प्रतिव्यक्ति आय ५.३७ प्रतिशतले बढेको थियो । यसवर्ष नकारात्मक हुनबाट मात्रै जोगिएको विभागका महानिर्देशक सुमनराज अर्यालले जानकारी दिए । वृद्धिदर नकारात्मक पनि हुनसक्ने अनुमान गरिँदै आएको भए पनि मुलुकको आर्थिक वृद्धिदर ०.७७ प्रतिशतले बढ्ने अनुमान तथ्यांक विभागले गरेको छ ।
अर्थमन्त्रालयले आर्थिक वृद्धिदरको लक्ष्य संशोधन गरेर २ प्रतिशतसम्म हुने भने पनि वृद्धिदर १ प्रतिशत भन्दा तलै खुम्चियो । यो आर्थिक वृद्धिदर १३ वर्षपछिको सबैभन्दा कम हो ।
त्यसैगरी, एक वर्षमा नेपालीहरुको आम्दानी औसतमा तीन हजार आठ सय रुपैयाँ मात्रै बढेको छ । विभागले सार्वजनिक गरेको तथ्याङ्क अनुसार नेपालीको प्रतिव्यक्ति आम्दानी ८० हजार ९ सय २१ रुपैयाँ पुगेको छ ।
अघिल्लो आर्थिक वर्षको अन्त्यसम्म यस्तो आम्दानी ७७ हजार ७९ रुपैयाँ थियो । आर्थिक वर्ष २०५८/५९ पछि सबैभन्दा कम आम्दानी यस वर्ष बढ्ेको उनको भनाइ छ । विभागका अनुसार यस वर्ष जम्मा ३ हजार ८ सय अर्थात अघिल्लो वर्षको तुलनामा ४.९८ प्रतिशत मात्रै प्रतिव्यक्ति आय बढेको तथ्याङ्क विभागका महानिर्देशक अर्यालले जानकारी दिए ।
डलरको भाउ बढेको कारण नेपाली मुद्रा सस्तो हुँदा आम्दानी बढेको देखिएको हो । प्रतिव्यक्ति आम्दानीको वृद्धिदर भन्दा मूल्य करिब दुई गुणाले बढेको छ । गत फागुन मसान्तसम्मको मूल्य बृद्धिदर दोहोरो अंक अर्थात १० प्रतिशत भन्दा बढी छ । सेवा क्षेत्रका केही व्यवसायले आर्थिक बृद्धिदर नकारात्मक हुनबाट भने जोगाए ।
सबैभन्दा कमजोर उत्पादनमूलक क्षेत्र भए पनि शिक्षा, स्वास्थ्य, सरकारी क्षेत्र, रियलस्टेट जस्ता क्षेत्रले आर्थिक वृद्धिदरलाई नकारात्मक हुनबाट जोगाएका हुन् । शिक्षामा ११ प्रतिशत, स्वास्थ्यमा करिब ९ प्रतिशत, सरकार निकायको ६ प्रतिसत र रियलस्टेटमा करिब ४ प्रतिशतले वृद्धि देखिएको छ । चालु आर्थिक वर्षमा मुलुकको अर्थतन्त्रको कुल आकार २० खर्ब सात अर्ब २७ करोड रुपैयाँ पुगेको उनको भनाइ छ ।
गत वर्ष अर्थतन्त्रको आकार १८ खर्ब ८९ अर्ब ४१ करोड रुपैयाँ बराबरको थियो । अर्थतन्त्रमा सबैभन्दा ठूलो हिस्सा ओगट्ने कृषि क्षेत्रको वृद्धिदर १.१४ प्रतिशत भयो । यसले अर्थतन्त्र नकारात्मक हुनबाट जोगायो । औद्योगिक उत्पादन भने निकै घट्यो । गत वर्षको तुलनामा यस वर्ष औद्योगिक क्षेत्रको उत्पादन करिब १० प्रतिशत घट्यो । यो क्षेत्रको उत्पादनमा करिब साढे ४ अर्ब रुपैयाँले कमी आयो । त्यस्तै विद्यूत, होलसेल तथा रिटेल, होटल तथा रेष्टुरेन्टको वृद्धि पनि नकारात्मक भयो ।
गत वर्षको वैशाखमा गएको भूकम्प र नाकाबन्दीका कारण आर्थिक बृद्धिदर सुस्त भएको तथ्यांक विभागका महानिर्देशक अर्यालले बताए ।
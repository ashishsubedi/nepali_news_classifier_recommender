
﻿सुशील अर्याल
वालिङ, स्याङ्जा
स्याङजा, २४ माघ – करिब ४ वर्षअघि युट्युबमा कतार एयरवेजमा कार्यरत स्विडेनकी परिचारिकाले ‘त्रिभुवन एयरपोर्ट जान नपरोस्’ भन्दै प्रार्थना गरेको देखें । कारण रहेछ— हरेक दिन विमानमा आइरहने नेपाली युवाहरूका शव ! त्यो दृश्यले मेरो मन हल्लायो । सोचें— आफूले जानेको ज्ञान, सीप दिएर उनीहरूलाई खेर गइरहेको जमिनमार्फत स्वरोजगार किन नबनाउने ? अनि अठोट गरें— कम्तीमा आफूले गर्ने अनावश्यक फजुल खर्च कटाएर ‘बाख्रा गाउँ अभियान’ सुरु गर्छु र गाउँका युवालाई यसमा लाग्न उत्प्रेरित गर्छु । र, त्यसै गरें ।
स्याङ्जाको वालिङ नगरपालिका— १० पेखु ठानामा बोयर क्रस बोका ल्याएर नश्ल सुधारसहितको बाख्रापालन फार्म खोलें । केही समयमै देशभरि माग हुन थाल्यो । स्वरोजगारमा जुटेका युवाहरूको कामलाई सामान्य क्यामराबाट खिचेर युट्युबमा अपलोड गरेपछि धेरैले सराहना गरे । यसले हामीमा हौसला बढायो । बिस्तारै देशभित्र र वाहिरबाट युवाहरूले बाख्रापालनका लागि सोधपुछ गर्न थाले । यससँगै विज्ञहरूसँग पनि सम्पर्क बढ्न थाल्यो । करिब ५२ जिल्लाका युवाले गरेको बाख्रापालन व्यावसाय उनीहरूको घरमै गएर हेर्ने, बुझ्ने मौका पाएँ, जनसम्पर्क बढ्यो ।
नेपालमा १ हजार ४०० मिटरभन्दा मुनिका भूभागमा बोयर जातको बाख्रासँग खरी जमुनापारि, वारबेरी जातका बाख्रा क्रस गराएर नश्ल सुधार गर्छौं । १ हजार ४०० मिटरभन्दा माथिको भूभागमा सानन् दूधका लागि पालिने बाख्रा र खरी जातसँग क्रस गराएर दूध उत्पादन गर्छौं । दूधबाट गोट, चिज बनाएर देश–विदेशमा पु¥याइरहेका छौं । यसकारण पनि खुसी लाग्छ कि हामीपछि सरकारले बोयर, सानन् जातका बाख्रा भिœयाएर उत्पादन सुरु गरेको छ । विभिन्न जिल्लामा बाख्रा मिसन अभियान सुरु गरेको छ । मलाई विश्वास छ— केही वर्षमै स्वदेशका लागि आवश्यक बाख्रा÷खसीको मासु र चिज उत्पादन गर्न सक्छौं ।”
नेपाल कृषिप्रधान देश हो । करिब ६७% जनता कृषिमा आश्रित छन् । कुल जनसंख्यामध्ये ३५–४० लाख रोजगारीका लागि भारतीय भूमिमा भौतारिरहेका छन् । ३०–४० लाख युवा खाडीलगायत मुलुक गएका छन् । देशभित्र ८०% रोजगारी कृषि क्षेत्रले दिएको छ । तर, दुर्भाग्य ! ६७% जनताले अँगालेको पेसाबाट हामीलाई खान पुग्दैन र वार्षिक अनुमानित १ खर्ब रुपैयाँका कृषिवस्तु आयात गर्छौं । ४५% युवा रहे पनि जनसंख्याको करिब १५% युवा विदेशी भूमिमा छन् । दैनिक १ हजार ७०० युवालाई खाडीमा पसिना बगाउन पठाएर दैनिक १७ शव बुझिरहेका छौं । रेमिट्यान्समा भुलेर विदेशबाट ल्याउँदै खाँदै गरिरहेका छौं । सानै प्रयास भए पनि यो अवस्थाबाट त्राण पाउन हामी लागिपरेका छौं— बाख्रा गाउँ अभियानमार्फत !
तथ्यांकअनुसार देशभरि बाख्राको संख्या करिब ९२ लाख छ । भारत र चीनको वैधानिक बाटो भएर वार्षिक १६ अर्बको मासु आयात गर्छौं । कुल आयातमध्ये खसी र बोकाको हिस्सा ५–६ अर्बजति छ । ठूलो जनसंख्याले रुचाउने खसी–बाख्राको मासु उत्पादनको प्रचुर सम्भावना रहेको देश आज व्यवस्थित र उचित नीति नहुँदा अरु देशबाट आयात गर्ने अवस्थामा छ । ६७% ले कृषि पेसा अपनाउने देशमा सबैैभन्दा गरिब र हेपिएको अवस्थामा कृषक नै छन् । हालैका केही वर्षमा कृषि अनुदान दिन थालिए पनि त्यो टाठाबाठाका लागि मात्रै भएको छ । केही युवा कृषिमा आकर्षित भए पनि उनीहरू प्रविधि, सीप, नश्ल,
उपकरणलगायतमा पछि छन् । उत्पादन लागत बढी छ । त्यसमाथि राज्यबाट प्राप्त हुनुपर्ने सहुलियत, बजार ग्यारेन्टीलगायत पक्ष पनि कमजोर छन् । यी र यस्तै समस्या समाधानका लागि हामी केही युवा जुटेका हौं ।
उन्नत नश्ल, प्राविधिक सीप, सामूहिक खेती, माटो सुहाउँदो कृषि र एकीकृत खेती प्रणालीमार्फत खेर गइरहेको जमिन र श्रमलाई समुचित प्रयोग गर्ने यो अभियानको लक्ष्य हो । खेर गएको चरन क्षेत्र, बारीमा उन्नत जातका घाँस लगाउने, बाख्राबाट उत्पादित जुतो (मल)लाई आफ्नै खेतबारीमा प्रयोग गरी प्रांगारिक तरकारीखेती गर्ने पनि अभियानका सहायक लक्ष्य हुन् । यो कार्यक्रम स्याङ्जाका सम्पूर्ण गाविस, नगरपालिकामा सञ्चालन गरिनेछ । ६० युवाका लागि नमुना बाख्रा गाउँ सञ्चालन गरिनेछ । कृषि, पशु र पर्यटनको विकास गरिनेछ । पर्यटनका लागि जिल्लाभित्र नमुना बाख्रा गाउँ विकास गरिनेछ, जहाँ पर्यटन, पशुपालन र तरकारीखेती सिक्ने थलो (कृषक पाठशाला) स्थापना गरिनेछ ।
हरेक गाउँमा बाख्रापालन, अग्र्यानिक तरकारीखेती गरी बचत भएको समयमा घरेलु शिल्पकलाका सामग्री बनाई त्यसबाट समेत आम्दानी लिन यो अभियानले भूमिका खेल्नेछ । यसबाट कम्तीमा ९०० युवा पूर्ण व्यावसायिक बन्नेछन् । उनीहरूका ४ हजार ५०० आश्रित परिवारलाई समेत रोजगारी मिल्नेछ । यसबाट प्रतिपरिवार मासिक १४ हजार रुपैयाँका दरले वार्षिक १५ करोड १२ लाख रुपैयाँ गाउँ भित्रिनेछ । यो कार्यक्रमबाट ९ हजार माउ बाख्रा उत्पादन, १ हजार २०० रोपनीमा अग्र्यानिक तरकारीखेती विस्तार र ३०० लघुउद्यमी जन्माउने लक्ष्य छ । सफलतापछि यो अभियान अरु जिल्लामा पनि विस्तार गरिनेछ ।
हालसम्म यो अभियानबाट १ हजार २३२ बाख्रापालक कृषकलाई निःशुल्क तालिम दिएका छौं । सुरुमा स्याङ्जाका युवालाई केन्द्रित गरी अभियान थालिए पनि अहिले ३२ जिल्लाका युवा तालिममा सहभागी भई व्यवसाय विस्तारमा लागेका छन् । हामीले सहयोगस्वरूप प्रशिक्षक, स्टेससनरी, घाँसका बीउबिजनमात्रै लिने गरेका छौं ।
  गाउँसँगै देश बनाउन जुटेका युवा        

﻿ग्रामीण दूरसञ्चारको सवा ४ अर्ब खर्चेर अप्टिकल फाइबर बिछ्याउन टेलिकम इच्छुक
कृष्ण रिजाल/नयाँ पत्रिकाकाठमाडौं,  ९  फागुन
नेपाल टेलिकमले मध्यपहाडी लोकमार्गमा अप्टिकल फाइबर बिछ्याउन चासो देखाएको छ । टेलिकमले ग्रामीण
दूरसञ्चार विकास कोषको रकम प्रयोग गरी फाइबर बिछ्याउन दूरसञ्चार प्राधिकरणमा आसय प्रस्ताव पेस गरेको हो ।
टेलिकमले मध्यपहाडी लोकमार्गअन्तर्गत पाँचथरको चियो भञ्ज्याङदेखि काठमाडौंसम्म अप्टिकल फाइबर बिछ्याउने तयार रहेको प्रस्ताव प्राधिकरणमा गरेको हो । कम्पनीले यसै साता परियोजना प्रस्ताव पेश गरेको प्राधिकरणका प्रवक्ता मिनप्रसाद अर्यालले जानकारी दिए । ‘टेलिकमले कोषको सवा ४ अर्ब रुपैयाँ प्रयोग गरी अप्टिकल फाईबर बिछ्याउन परियोजना प्रस्ताव पेस गरेको छ,’ उनले भने, ‘अहिले प्राधिकरणले प्रस्ताव अध्ययन गरिरहेको छ ।’
टेलिकमको परियोजना प्रस्तावमा कुल ४ अर्ब २८ करोड रुपैयाँमा तोकिएको चियो भञ्ज्याङदेखि काठमाडौंसम्म अप्टिकल फाइबर बिछ्याउन सकिने उल्लेख छ । कम्पनीले कुल ६ सय ६० किलोमिटर लम्बाइको अप्टिकल फाइबर बिछ्याउने प्रस्ताव गरेको हो ।
यसमध्ये कतिपय ठाउँमा टेलिकमकको आफ्नै फाइबर छ । कम्पनीले करिब ४ सय किलोमिटर अप्टिकल फाइबर जमिनमुनि बिछ्याउने जनाएको छ । बाकीँ अप्टिकल फाइबर नेपाल विद्युत् प्राधिकरणको ‘एन अप्टिकल फाइबर ग्राउन्ड वायर’ (ओपिजिडब्ल्यू) र अल डाइलेक्ट्रिक सेल्प सपोर्टिङ (एडिएसएस)मार्फत जडान गर्ने परियोजना प्रस्तावमा उल्लेख छ ।
अप्टिकल फाइबरले पूर्वाञ्चल र माध्यमाञ्चलका अधिकांश पहाडी जिल्लाका सदरमुकाम छुनेछन् ।
करिब एक महिनाअघि सञ्चारमन्त्री शेरधन राईले मन्त्रीस्तरीय निर्णय गरी टेलिकमलाई अप्टिकल फाइबरको बिछ्याउने परियोजना प्रस्ताव पेस गर्न निर्देशन दिएका थिए । त्यस्तै, मन्त्रालयले प्राधिकरणलाई पत्रचार गरेर टेलिकमलाई अप्टिकल फाइबर बिछ्याउने जिम्मा दिन निर्देशनसमेत दिएको थियो ।
सरकारले मध्यपहाडी लोकमार्गमा अप्टिकल फाइबर बिछ्याई स्मार्ट सिटी निर्माण थाल्ने लक्ष्य लिएको छ । सरकारको निर्देशन एवं
प्राधिकरणको मागअनुसार अप्टिकल फाइबर बिछ्याउन परियोजना प्रस्ताव पेस गरेको नेपाल टेलिकमका प्रबन्ध निर्देशक बुद्धिप्रसाद आचार्यले बताए । ‘९० प्रतिशतभन्दा बढी सरकारी स्वामित्व भएको तथा जनताको लगानीसमेत रहेकाले टेलिकमले यस्ता महत्त्वका काम गर्नुपर्छ,’ उनले भने, ‘टेलिकम व्यावसायिक रूपमा समेत अप्टिकल फाइबर बिछ्याउन तयार छ ।’
टेलिकमले चालू आर्थिक वर्षभित्रै अप्टिकल फाइबर बिछ्याउने प्रक्रिया सुरु गरिसक्ने लक्ष्य लिएको छ । ‘प्राधिकरणको स्वीकृति पाउनेबित्तिकै सबै प्रक्रिया सुरु गरिहाल्छौँ,’ उनले भने, ‘प्रक्रिया सुरु भएको एक वर्षभित्र फाइबर बिछ्याइसक्ने लक्ष्य लिएका छौँ ।’
दूरसञ्चार ऐन, २०५३ को दफा ३० को उपदफा ४ अनुसार स्थापित ग्रामीण दूरसञ्चार विकास कोषमा हाल करिब १२ अर्ब रुपैयाँ छ । कोषको रकम सरकारको नीतिअनुसार खर्च गरिने ऐनमा उल्लेख छ ।
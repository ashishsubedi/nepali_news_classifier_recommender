
﻿काठमाडौं, ६ जेठ – आपूर्ति मन्त्रालयले खडेरीका कारण उत्पादन न्यून भएका कर्णालीका चार जिल्लामा  खाद्यान्न पुर्याउने व्यवस्था एक साताभित्र सुरु गर्न नेपाल खाद्य संस्थानलाई निर्देशन दिएको छ । मन्त्रालयको निर्देशनसँगै संस्थानले भूकम्पका बेला बंगलादेशले अनुदान दिएको चामल कर्णाली पुर्याउने प्रक्रिया अगाडि बढाएको छ । यस वर्ष कर्णालीमा ४० वर्षयताको सबभन्दा ठूलो  खडेरी परेको छ ।
आपूर्ति मन्त्रालयका प्रवक्ता आनन्दराम रेग्मीले कर्णालीमा भोकमरी हुन नदिन वर्षायाम अघि नै खाद्य संस्थानका विभिन्न डिपोमार्फत खाद्यान्न पुर्याउन निर्देशन दिइसकेको जानकारी दिए । “यो वर्ष खडेरीका कारण उत्पादन न्यून भयो, त्यहाँ मागबमोजिम खाद्यान्न अपुग भएको देखिन्छ,” उनले कारोबारसँग भने, “यो साताबाट नै खाद्यान्न पुर्याउन सुरु हुनेछ ।”
गत फागुनमा कर्णालीबाट प्रतिनिधित्व गर्ने सांसदलगायतको टोलीले आपूर्तिमन्त्री गणेशमान पुनलाई भेटी कर्णालीमा खाद्यान्न अभावले भोकमरीको समस्या हुने भन्दै अपुग खाद्यान्न पुर्याउन माग गरेको थियो । कर्णालीका नागरिकले समेत पटक–पटक खाद्यान्न पुर्याउन माग गर्दै आएका थिए ।  माग गरेको झन्डै ४ महिनापछि प्रक्रिया सुरु हुन लागेको हो ।
बंगलादेशले दिएको ६१ हजार क्विन्टल चामलमध्ये ३० हजार क्विन्टल कर्णाली पुर्याउन लागिएको हो । हुम्लामा १० हजार, मुगुमा ७ हजार, कालिकोटमा ५ हजार र डोल्पामा ८ हजार क्विन्टल पठाउन तयारी भइसकेको संस्थानले जनाएको छ । “यो चामल तत्कालका लागि भोकमरी नहोस् भन्नका लागि पठाउन लागिएको हो,” संस्थानका प्रवक्ता पवनकुमार कार्कीले भने, “बढी चाहिए पुनः निर्णय गरे चामल पठाइनेछ ।” यसअघि संस्थानले फागुनमै पनि ७ हजार ५ सय क्विन्टल खाद्यान्न कर्णाली पुर्याइसकेको  छ ।
कर्णालीका विभिन्न जिल्ला विकास समितिले त्यहाँका जनतालाई काममा लगाएर ज्यालाका रूपमा चामल दिनेछन् । “यो चामल अनुदानमा कर्णालीका जनतालाई दिने होइन,” प्रवक्ता कार्कीले भने, “जिविसले जे काम हुन्छ, नागरिकलाई काममा लगाउँछ, अनि ज्यालाबापत चामल दिनेछ ।”
कृषि विकास मन्त्रालय र विश्व खाद्य कार्यक्रमअन्तर्गतको नेपाल खाद्य सुरक्षा अनुगमन प्रणाली युरोपियन युनियनको सहयोगमा गरिएको खाद्य सुरक्षा अवस्थाबारेको अध्ययनमा कर्णालीमा जिल्ला खाद्य सुरक्षा सञ्जाल मुगुले वर्षे बालीमा ८५ प्रतिशत ह्रास आएको देखाएको छ ।  जिल्ला खाद्य सुरक्षा सञ्जालले डोल्पाका ७, हुम्लाका १७, मुगुका १२ र कालिकोटका १० गाविसलाई खाद्य असुरक्षित अवस्थामा जान सक्ने अनुमान गरेका छन् । सबैजसो जिल्लामा जिल्ला खाद्य सुरक्षा सञ्जालले वर्षे बालीको उत्पादनमा आएको ह्रास र खाद्य वस्तुको बजार मूल्य वृद्धिजस्ता कुरालाई मुख्य कारणको रूपमा जिम्मेवार ठहर्याएका छन् ।
खाद्य संस्थानले दुर्गम २३ जिल्लामा वार्षिक १४ हजार टन खाद्यान्न ढुवानी गर्दै आएको छ । जुम्लामा वार्षिक ११ हजार ६५० क्विन्टल, कालिकोट ६ हजार ४५० क्वीन्टल, डोल्पामा २१ हजार ४५० क्विन्टल, मुगुमा १३ हजार ३५० क्विन्टल र हुम्लामा १८ हजार ४०० क्विन्टल खाद्यान्न ढुवानी गर्दै आएको संस्थानले जनाएको छ ।
  बंगलादेशको चामल कर्णालीमा पुर्याइने        
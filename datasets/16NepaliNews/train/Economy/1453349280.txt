
﻿
नयाँ पत्रिका काठमाडौं, ६ माघ
बुधबार सेयर बजार परिसूचक नेप्से स्थिर देखिएको छ । अघिल्लो दिनको तुलनामा शून्य दशमलव १४ अंकले घटेर नेप्से १ हजार २ सय १३.५७ मा बन्द भएको छ । अघिल्लो दिन शून्य दशमलव ६० अंकको गिरावटसहित नेप्से १ हजार २ सय १३.७१ बिन्दुमा बन्द भएको थियो । बुधबार बजार खुलेको १ घन्टापछि नेप्से उच्च बिन्दु १ हजार २ सय १५ दशमलव ६० मा पुगेको थियो । त्यसपछिको व्यापार घट्दा कारोबारको अन्त्यतिर १ हजार २ सय १२ दशमलव २४ बिन्दुमा झरेको हो ।
नेप्सेमा ९० कम्पनीको सेयर कारोबार भएकोमा ४६ कम्पनीको सेयर मूल्य बढ्यो भने ३४ कम्पनीको घट्यो । बाँकी १० कम्पनीको सेयर मूल्य स्थिर रह्यो । सो दिन २ हजार २ सय ७ वटा कारोबारबाट ६ लाख ६४ हजार ८ सय ३३ कित्ता सेयर किनबेच भए । सो किनबेचबाट ४४ करोड ६० लाख परिचालन भयो भने, १३ खर्ब ८ अर्ब बजार पुँजीकरण भयो । ४ करोड २१ लाखको सेयर किनबेच भएर सानिमा बंैक धेरै कारोबार हुने कम्पनीको अग्रपंक्तिमा रह्यो । यस्तै, प्रिमियर इन्स्योरेन्सको सेयर मूल्य सबैभन्दा धेरै ९ दशमलव ९७ प्रतिशतले महँगियो भने वेस्टर्न डेभलपमेन्ट बैंकको सबैभन्दा धेरै ७ दशमलव ४८
प्रतिशतले सस्तियो ।
बुधबार विकास बंैक समूहको परिसूचक शून्य दशमलव ३३ प्रतिशतले, ‘अन्य’ समूहको परिसूचक शून्य दशमलव १५ प्रतिशत, जलविद्युत्को शून्य दशमलव १४ प्रतिशत र बैकिङ समूहको शून्य दशमलव ०५ प्रतिशतले बढे । तर, बिमा समूहको परिसूचक शून्य दशमलव ६३ प्रतिशतले, होटेलको शून्य दशमलव ५२ प्रतिशतले र वित्त कम्पनीको शून्य दशमलव ०३ प्रतिशतले ऋणात्मक रहे ।
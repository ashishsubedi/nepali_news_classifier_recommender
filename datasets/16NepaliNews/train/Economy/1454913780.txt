
﻿
काठमाडौं/ अख्तियार दुरुपयोग अनुसन्धान आयोगको निर्देशनमा लाइसेन्स खारेज भएका दुई जलविद्युत् आयोजना सरकारले पुन: पुरानै कम्पनीलाई दिने भएको छ ।
मन्त्रिपरिषद्को केही दिनअघिको बैठकले लाइसेन्स खारेज भएका १८ मेगावाटको माथिल्लो सोलु र ६.८ मेगावाटको माथिल्लो खोरुङा खोला पुरानै कम्पनीलाई दिने निर्णय गरेको हो ।
माथिल्लो सोलु र खोरुङा खोलाको प्रवद्र्धक कम्पनी बेनी हाइड्रोपावर प्रोजेक्ट र तेह्रथुम पावर हुन् । मन्त्रिपरिषद्ले विद्युत् ऐनको दफा ३५ प्रयोग गरी दुई आयोजनाका प्रवद्र्धकसँग करार गर्न ऊर्जा मन्त्रालयलाई अधिकार दिएको हो । दफा ३५ मा कुनै व्यक्ति वा संस्थासित करार गरी सोही करारमा उल्लेखित सर्तहरूको आधारमा सरकारले विद्युत् उत्पादन, प्रसारण वा वितरण गर्न गराउन सक्ने व्यवस्था छ ।
‘सर्त ऊर्जा मन्त्रालयले नै तयार गरी दुई आयोजनासँग करार गर्न मन्त्रिपरिषद्ले स्वीकृति दिएको छ,’ मन्त्रालय स्रोतले भन्यो । मन्त्रालयले आयोजनाको लाइसेन्स खारेज गरी बास्केटमा राखेको थियो ।
लाइसेन्समा राखिएका सर्तअनुसार काम नगरेको भन्दै अख्तियारले १४ आयोजनाको लाइसेन्स खारेज गर्न निर्देशन दिए पनि तत्कालीन ऊर्जासचिव राजेन्द्र किशोर क्षेत्रले काबेलीबाहेकका आयोजना खारेज गरेका थिए ।
तत्कालीन ऊर्जामन्त्री राधाकुमार ज्ञवालीले लाइसेन्स खारेज भएका आयोजनामध्ये नौ आयोजनासँग करार गर्ने प्रस्ताव मन्त्रिपरिषद्मा लगेकी थिइनन् । मन्त्रिपरिषद्ले ‘उत्पादन लाइसेन्स पाएका प्रत्येक आयोजनाको वास्तविक लगानी, भौतिक प्रगति एवं पूर्वाधार विकासलगायतको सारभूत कार्यप्रगति हेरी विद्युत् ऐनको ०४९ को दफा ३५ बमोजिम ऊर्जा मन्त्रालयले आवश्यक र उपयुक्त लिने,’ निर्णय गरेको थियो ।
मन्त्रालयले विद्युत् विकास विभागका उपमहानिर्देशक चिरञ्जीवी चटौतको संयोजकत्वमा महालेखा नियन्त्रक कार्यालय र जल तथा ऊर्जा आयोगका प्रतिनिधि सदस्य रहेको कार्यदल गठन गरेको थियो ।
कार्यदलले पुरानो कम्पनीलाई लाइसेन्स दिने–नदिनेबारे स्पष्ट सुझाब दिएको थिएन । तर, तत्कालीन मन्त्री ज्ञवाली र सचिव क्षेत्रीबीच विवाद सिर्जना भएपछि लाइसेन्स पुरानै कम्पनीलाई दिने प्रक्रिया रोकिएको थियो ।
ऊर्जामा टोपबहादुर रायमाझी आएपछि माथिल्लो सोलु र माथिल्लो खोरुङा खोलासँग करार गर्ने प्रक्रिया अगाडि बढाएका हुन् । उनकै प्रस्तावमा मन्त्रिपरिषद्ले दुई आयोजनासँग करार गर्न ऊर्जालाई स्वीकृति दिएको हो ।
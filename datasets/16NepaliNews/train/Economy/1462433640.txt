
﻿लोकबहादुर चापागाई
काठमाडौं, २३ वैशाख
केन्द्रीय तथ्यांक विभागले सार्वजनिक गरेको राष्ट्रिय लेखा तथ्यांकका आधारमा भूकम्प, नाकाबन्दी र विशेष राजनीतिक परिवर्तनका बेलाबाहेक नियमित बजेट नआउनुको सीधा असर आर्थिक वृद्धिमा पर्ने गरेको देखिन्छ । चालू वर्ष पाँच महिनाभन्दा बढी सीमा अवरोध भएपछि आर्थिक वृद्धि १३ वर्षकै न्यून ०.७७ प्रतिशतमा खुम्चिएको छ । गत वर्ष पनि भूकम्पका कारण आर्थिक वृद्धिदर २.३२ प्रतिशतमा सीमित भएको थियो ।
नेपालको संविधानमा हरेक वर्ष जेठ १५ मा आगामी आर्थिक वर्षको बजेट ल्याउने व्यवस्था छ । यसैअनुरुप ०७३/७४ का लागि प्रधानमन्त्री केपी ओली नेतृत्वको सरकारले जेठ १५ मा संवैधानिक व्यवस्थाबमोजिम बजेट ल्याउने गरी सम्पूर्ण तयारी गरिरहेको छ । तर, बुधबार एकाएक सरकारको साझेदार घटक एमाओवादी अध्यक्ष पुष्पकमल दाहालले आफ्नो नेतृत्वमा सरकार बन्ने र नेपाली कांग्रेसले समर्थन गर्ने अभिव्यक्ति सार्वजनिक गरेसँगै आगामी वर्षको बजेट समयमै आउनेमा अन्योल बढेको छ । ‘जेठ १५ मा बजेट आउँछ कि नयाँ सरकार’ भनेर सामाजिक सञ्जालमा समेत बहस सुरु भएको छ ।
बजेट समयमा नआउँदा आर्थिक विकासमा नकारात्मक प्रभाव परेको उदाहरण धेरै छ । आव ०६५÷६६ मा सुरुमा अध्यादेशबाट बजेट ल्याएर पूर्ण बजेट असोजमा ल्याइएको थियो । त्यस्तै परिस्थिति ०६७÷६८ र ०६९÷७० मा पनि थियो । बजेट अनियमित भएको वर्ष आर्थिक वृद्धिदर घटेको देखिन्छ । यसले आर्थिक वृद्धिका लागि सरकारी बजेट समयमा आउनुपर्ने र त्यसैअनुसार खर्च प्रभावकारी रूपमा हुनुपर्छ भन्ने प्रस्ट देखिन्छ ।
अर्थमन्त्री विष्णुप्रसाद पौडेलले संवैधानिक व्यवस्थाअनुसार जेठ १५ मा बजेट ल्याउनका लागि सरकारले सम्पूर्ण तयारी गरिरहेको बताए । “सरकार परिवर्तन हुने हल्लाले बजेट ल्याउने प्रक्रियालाई छुँदैन,” उनले भने, “बजेट तोकिएकै मितिमा यही सरकारले ल्याउँछ ।” बजेट ल्याउन ढिलाइ गरेर आर्थिक गतिविधि संकुचन गर्न दिने पक्षमा सरकार नरहेको उनको भनाइ छ ।
ढिलै भए पनि भूकम्पपछिको पुनर्निर्माण यात्रा आरम्भ भएर गति समाउन थालेकै बेला सरकार परिवर्तनको हल्लाले मुलुकलाई फेरि एकपटक हल्लाएको छ र संवैधानिक व्यवस्थाका बाबजुद बजेट समयमै नआउने हो कि भन्ने आशंका बढेका छन् । सरकार तत्कालै ढलिहाल्ने स्थिति नदेखिए पनि ‘सुरक्षित छैन’ भन्ने सन्देशले नीति तथा कार्यक्रम र बजेट निर्माणको तयारीमा रहेको कर्मचारीतन्त्रमा नकारात्मक असर पर्नसक्छ । त्यति मात्र होइन, चालू वर्षकै बाँकी अवधिमा अघि बढाउने कतिपय काम प्रभावकारी नहुने सम्भावना उत्तिकै छ ।
नेपाली कांग्रेसका नेता डा. नारायण खड्काले संवैधानिक व्यवस्थाअनुसार बहुमत रहेका बेलासम्म यही सरकारले बजेट ल्याउन पाउने बताए । “तर परिस्थिति फेरिएर अहिल्यै नयाँ सरकार बन्यो वा अहिलेको सरकार अल्पमतमा परेको स्थितिमा नयाँ परिस्थितिअनुसार बजेट आउँछ,” उनले भने, “अहिलेको परिस्थिति अन्तरिम भएकाले त्यसैअनुसार बुझ्नुपर्छ ।”
सरकार फेरिँदा नयाँ बन्ने गठबन्धनको दाउ अर्कै छ । केही बृहत् परियोजनामा भारतीय लगानी रहेको कम्पनीको सहभागिता सुनिश्चित गर्न नयाँ गठबन्धनले हरसम्भव कोसिस गर्नेछ । यसअघि, कांग्रेस नेतृत्वको सरकारमा सहभागी मन्त्रीले संसद् र सार्वजनिक आलोचनाको प्रवाह नगरी फास्ट ट्र्याक र निजगढ विमानस्थललगायत ठूला परियोजना भारतीय पक्षको हित हुने गरी निर्माण जिम्मा दिने प्रक्रिया अघि बढाएका थिए ।
तर, वर्तमान सरकार आएसँगै ठूला र महत्वपूर्ण केही परियोजनामा नेपाल आफैंले लगानी गर्ने गरी प्रक्रिया अघि बढेको छ । खर्बौं लगानी परिचालन हुने यी परियोजना अघि बढे आर्थिक वृद्धिमा महत्वपूर्ण भूमिका खेल्नेछन् । भारत संलग्न पूर्वाधार परियोजना वर्षौंदेखि अलपत्र छन् ।
सरकार फेरिएको स्थितिमा आगामी वर्षको बजेटमा आफ्ना परियोजना (कार्यक्रम) समावेश गर्न नयाँ सरकारले बजेट ढिलो गरी ल्याउँछ । सरकार परिवर्तनपछि बजेट ल्याउँदा अर्को ठूलो धक्का भूकम्पपछिको पुनर्निर्माणमा पर्न सक्छ । एमालेले बनाएका राष्ट्रिय पुनर्निर्माण प्राधिकरणका प्रमुख कार्यकारी अधिकृतको काम गराई र सरकारबीच तालमेल नमिल्ने हुँदा पुनर्निर्माण प्रभावित हुनसक्छ ।
सरकारको नेतृत्व परिवर्तनको बहावसँगै आगामी वर्षको बजेटको भविष्यमा प्रश्न उठेको छ र त्यसले मुलुकको आर्थिक परिस्थिति कस्तो हुँदैछ भन्ने प्रश्न उब्जाएको छ । जेठ १५ मै बजेट नआए पनि आगामी वर्ष आउन डेढ महिना बाँकी रहन्छ । तर, त्यस अवधिमा पनि बजेटले निरन्तरता पाउन सकेन भने मुलुकले आर्थिक संकुचन बेहोर्ने निश्चित छ ।
बजेट समयमा नआए त्यसले विकासका काम स्वतः प्रभावित हुन्छन् । नियमितबाहेक अरू काम अघि नबढ्ने भएकाले पुँजीगत खर्च परिचालन हुन सक्दैन । पुँजीगत बजेट खर्च नभए आर्थिक वृद्धि हासिल गर्न र समृद्धिको मार्ग कोर्न सम्भव हुँदैन । सरकार परिवर्तन पनि सोचेजति सजिलो नभएकाले जेठ १५ मै बजेट आउने अर्थमन्त्री पौडेलको विश्वासलाई अन्यथा मान्न सकिन्न।
बजेट ल्याउन पाएनन् भने अर्थमन्त्री भएर एकपटक पनि बजेट पढ्न नपाउने मन्त्री सूचीमा पौडेल दरिनेछन् । यसअघि, आर्थिक वर्ष ०६८–०७० मा एमाओवादी नेता वर्षमान पुनः डेढ वर्ष अर्थमन्त्री हुँदा पनि पूर्ण बजेट ल्याउन पाएका थिएनन् ।
  बजेट नियमित नहुँदा आर्थिक संकुचन        
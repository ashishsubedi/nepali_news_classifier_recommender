
﻿अब विभागले छड्के कारबाही गर्ने सुभाष न्यौपाने/नयाँ पत्रिकाकाठमाडौं, १० माघ
वैदेशिक रोजगार विभागले म्यानपावर कम्पनीको अनुगमन विवरण यसै साता सार्वजनिक गर्ने भएको छ । विभागले कम्तीमा सय र बढीमा एक सय ५० म्यानपावरको अनुगमन विवरण सार्वजनिक गर्ने भएको हो ।
विभाग स्रोतले दिएको जानकारीअनुसार कामदारसँग बढी रकम लिएर थोरै रुपैयाँको रसिद दिने उजुरी प्रशस्त आइरहे पनि यथेष्ट प्रमाण पुग्न सकिरहेको छैन । यहीकारण विवरण सार्वजनिक र म्यानपावरमाथि छड्के कारबाही एकैसाथ हुनेछ ।
अनुगमनबाट वैदेशिक रोजगारमा जाने कामदारले भन्दा सरकारी कर्मचारीले बढी फाइदा उठारहेको आरोप हटाउन विभागले १ सय म्यानपावर कम्पनीको ठगी सूची तयार गर्न लागे पनि यो विवादमा परेकाले अनुगमन विवरण मात्र सार्वजनिक हुने भएको हो ।
विभागका निर्देशक जनकराज रेग्मीले अनुगमन सूची तयार भएपछि म्यानपावर कम्पनीमाथि छड्के कारबाही प्रक्रिया सुरु हुने बताए । ‘अब कामदारलाई न्यून रकमको रसिद दिने म्यानपावर कम्पनीलाई छड्के निगरानीमा राखी ठगी अभियोगमा कारबाही गर्ने योजना ल्याउँछौँ,’ उनले भने, ‘विभागकै कर्मचारीले आर्थिक चलखेल गरेको उजुरीमा पनि छानबिन हुदैँ छ ।’
ठगीमा परेका पीडित कामदारले भने अनुगमन विवरणमा गलत गर्ने म्यानपावर कम्पनीको नाम सार्वजनिक गरी विभागका कर्मचारीले ‘आर्थिक फाइदा’भन्दा कामदारको मनोबल उकास्ने कार्यक्रम ल्याउन आग्रह गरेका छन् । धनुषाका देवेन्द्र चौधरी यादवले पछिल्लो समयमा घरेलु महिला कामदार पठाउने म्यानपावर कम्पनीले ठगीधन्धा गरिरहेको गुनासो गरे । उनले अनुगमन कामदारमुखी बनाउन सरकारसँग आग्रह गरे । ‘विभागमा पीडित कामदारले उजुरी दिएको एक साताभित्रैमा म्यानपावर कम्पनीमाथि कारबाही हुन सक्दा मात्र उनीहरू पुन: उजुरी गर्न आउँछन्,’ उनले भने, ‘यस्तो हुन नसकेमा म्यानपावरले पीडितलाई लुट्न छोड्दैनन् ।’
विभागमा बढी उजुरी परेका म्यानपावर कम्पनीलाई कारबाही नै नभए पनि विभाग कर्मचारीले भित्रभित्रै सचेत भने गराउँदै आएको स्रोतले जनायो । यहीकारण उनीहरू केही समय सच्चिए पनि यो दीर्घकालीन भने हुँदैन । पछिल्लो समय युएईको सेक्युरिटी गार्डमा पठाउने गोल्फुटारको भिक्टोरी म्यानपावरले प्रतिकामदार ३ लाख रुपैयाँ लिइरहेको उजुरी सम्बन्धमा छानबिन भइरहेको विभागका एक अधिकृतले जानकारी दिए । यस्तै, लेबनानमा घरेलु महिला कामदार पठाउने सामाखुसीको शेर्पा इन्टरनेसनलमा पनि छानबिन भइरहेको विभाग स्रोतले जनायो ।
सरकारले निकै महत्त्वाकांक्षाका साथ ल्याएको शून्य खर्चको प्रावधान सफल बनाउन पनि उजुरी परेका म्यानपावरमाथि तीव्र ढंगमा छानबिन हुन थालेको विभागका निर्देशक रेग्मीले जानकारी दिए ।
तर, काठमाडौं शान्तिनगरका विकास श्रेष्ठले विभागमा उजुरी दिँदा पनि सुनवाइ नभएको गुनासो गरे । ‘विभागका कर्मचारीले म्यानपावर सञ्चालकसँग मिलेमतो गरी आर्थिक लाभ लिने भएकाले अनुगमनलाई तीव्र बनाएको पत्याउन सकिँदैन,’ उनले भने, ‘यही कारण कामदार लाखौँ रुपैयाँ तिर्न अझै बाध्य छन् ।’
नेपाल वैदेशिक रोजगार व्यवसायी संघका उपाध्यक्ष कुमुद खनालले विभागको अनुगमन पारदर्शी हुन नसकेको बताए । ‘सबैभन्दा पहिला विभागमा आर्थिक चलखेल नगर्ने इमानदार कर्मचारीको संख्या थप्नु पर्छ,’ उनले भने, ‘अनुगमनका नाममा व्यवसायी तर्साउने काम यसरी नै बढेमा म्यानपावर कम्पनीमा ताल्चा लगाउनको विकल्प छैन ।’विभागमा सेटिङ गर्ने मालामाल
विभागको बुद्धनगर र ताहाचलमा रहेका शाखामा सेटिङ मिलाउने कर्मचारी आर्थिक रूपमा मालामाल हुन थालेका छन् । सेटिङका कारण सेवाग्राहीले सीधै फाइल स्वीकृत गराउन सक्दैनन् । विभागमा रहेका शाखा अधिकृत शिवचन्द्र धितालले पछिल्लो समयमा म्यानपावर कम्पनीको नाम परिवर्तनमा पनि आर्थिक लाभ लिने गरेको गुनासो बढेपछि उनलाई साउदी अरेबिया शाखामा सरुवा गरिने भएको विभाग स्रोतले जनायो ।
सबैभन्दा बढी सेटिङ रिइन्ट्री शाखामा हुने विभाग स्रोतले जनायो । वैदेशिक रोजगारमा नै नगएका महिला कामदारलाई पनि प्रतिफाइल १० देखि १५ हजार रुपैयाँ लिएर रिइन्ट्री शाखाका कर्मचारीले सेटिङ मिलाएर श्रम स्वीकृति दिन्छन् । तर, विदेशबाट फर्किएका कामदारलाई भने सेटिङ नमिल्दा लामो समयसम्म झुलाउने गरिन्छ ।
यस्तै, अभिमुखीकरण शाखाले म्यानपावर कम्पनीले अभिमुखीकरण तालिम नै नदिए पनि १ कामदारबराबर १ हजार ५ सय रुपैयाँ लिएर दुरुस्त कागजात मिलाइदिने गर्छन् ।

﻿
नयाँ पत्रिकाबुटवल, १९ फागुन
रुपन्देही उद्योग संघको पदाधिकारी टोली उद्योगीका समस्यालाई लिएर विभिन्न मन्त्रालयमा डेलिगेसन गएको छ । संघ अध्यक्ष दिनेशराज रेग्मी नेतृत्वको टोलीले उद्योग, ऊर्जा, स्थानीय विकास, अर्थ मन्त्रालय, औद्योगिक व्यवसाय विकास प्रतिष्ठानका पदाधिकारीसँग भेट गरी उद्योगीका समस्याबारे जानकारी गराइने संघले जनाएको छ ।
संघले बढ्दो औद्योगिक क्षेत्रको लोडसेडिङ, लुम्बिनी करिडोर क्षेत्र ट्रिपिङ, रुपन्देहीको सिक्टहन धकधकई क्षेत्रमा सब–स्टेसन स्थापना, भरौलिया सब–स्टेसनको स्तरवृद्धि, लुम्बिनी करिडोरमा सञ्चालित उद्योगका लागि रात्रिकालीन समयमा विद्युत् प्रसारण व्यवस्था गर्न माग गर्दै आएको छ ।
त्यस्तै, नयाँ औद्योगिक क्षेत्रका लागि सिक्टहन सब–स्टेसनको काम तत्काल सुरु गर्न र तिनाउ पावरहाउस तत्काल अपग्रेडको मागका लागि टोलीले ध्यानाकर्षण गराउनेछ ।
औद्योगिक क्षेत्रलाई लोडसेडिङमुक्त बनाउन, बुटवल मण्डपमा अन्तर्राष्ट्रिय सम्मेलन केन्द्र, स्थायी प्रदर्शनीस्थलका लागि काम अगाडि बढाउन, गण्डक पावरहाउस पूर्ण रूपमा सञ्चालन गर्न, बुटवलस्थित मैनाबगरमा छुट्टै विद्युत् व्यवस्थाका साथै लोडसेडिङ समयमा पनि लिँदै आएको डिमान्ड चार्ज छुट गर्नुपर्नेलगायत माग समाधानका लागि सम्बन्धित निकायमा आवश्यक निर्देशन दिन अनुरोधसहितको ज्ञापनपत्र बुझाइने संघले जनाएको छ ।
टोलीमा संघका वरिष्ठ उपाध्यक्ष गणेशप्रसाद अधिकारी, महासचिव माधवप्रसाद पौडेल, कार्यसमिति सदस्य शिवकुमार पाठक र प्रमुख कार्यकारी अधिकृत यादवप्रसाद भण्डारीलगायत सहभागी छन् । टोलीले उद्योग परिसंघको फागुन २० र २१ मा हुने १३औँ वार्षिक साधारणसभामा सहभागी हुनेछ ।
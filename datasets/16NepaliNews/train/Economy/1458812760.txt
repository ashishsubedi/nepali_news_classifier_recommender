
﻿नेपाल–चीन १५ बुँदे संयुक्त विज्ञप्ति
मोहन गुरुङ
काठमाडौं, ११ चैत- प्रधानमन्त्री केपी शर्मा ओलीको चीन भ्रमणका क्रममा दुई देशबीच १५ बुँदे संयुक्त विज्ञप्ति जारी भएको छ । राजनीतिक, आर्थिक तथा पारस्परिक सहयोगका विषयमा विभिन्न सम्झौतासहित संयुक्त विज्ञप्ति जारी भएको हो । गत महिना भारत भ्रमणका क्रममा भने संयुक्त विज्ञप्ति जारी भएको थिएन ।
विज्ञप्तिमा पेट्रोलियम पदार्थको व्यावसायिक कारोबारसम्बन्धी सम्झौता चाँडै गर्ने उल्लेख छ । तर, कहिलेसम्म गर्ने भन्नेबारे समयसीमा तोकिएको छैन । भारतीय सीमानाकामा ५ महिना लामो अवरोधपछि चीनसँग इन्धन खरिद सम्झौता गर्न सरकारमाथि व्यापक घरेलु दबाब परेको थियो । यसअघिका सम्झौतामा यो विषय समावेश नभएकोप्रति मुलुकभित्र तीव्र आलोचनासमेत भएको थियो ।
कतिपयले भारतीय दबाबमा इन्धन सम्झौता हुन नसकेको टिप्पणी गर्दै आएका थिए । तर, सम्झौताका लागि पर्याप्त तयारी नपुगेको भन्दै पछि टुंग्याउने गरी ‘सेफ ल्यान्डिङ’ गरिएको छ । संयुक्त वक्तव्यमा इन्धनको व्यापारिक खरिद सम्झौतालाई टुंगोमा पु¥याउने भनिए पनि यो नौलो होइन । किनकि, चीनसँग ५ महिनाअघि गरिएको समझदारीपत्रले नै खरिदसम्बन्धी सम्झौताका लागि मार्गप्रशस्त गरिसकेको छ ।
संयुक्त विज्ञप्तिमा पेट्रोलियम पदार्थसम्बन्धी नीति, मूल्य, कर, ढुवानी र गुणस्तर तथा भन्सारलगायत विषयमा सरोकारबाला एजेन्सीहरूबीच वार्ता तीव्र गतिमा अघि बढाइने उल्लेख छ । चीनले भण्डारण क्षमता विस्तारमा सहयोग गर्ने सम्झौता गरिसकेको छ । तेल तथा ग्यासको सम्भाव्यता अध्ययन गर्न नेपालमा तत्काल विज्ञ पठाइने भएको छ । दीर्घकालीन योजनामा उर्जा समन्वयका साथै ट्रान्स बोर्डर पावर ग्रिड तथा जलविद्युत् र सोलारको संयन्त्र निर्माण गरिनेछ । नेपालले पनि चिनियाँ लगानीलाई सुविधा दिने सम्झौतामा उल्लेख छ ।
चीनले सामाजिक–आर्थिक विकास तथा पुनर्निर्माणका लागि २०१६ देखि २०१८ सम्म ३ बिलियन आरएमबी सहायता दिने सहमति भएको छ । सो रकम २५ परियोजनामा पूर्वाधार निर्माण, संस्कृतिको जगेर्ना र भूकम्पपीडितलाई सहयोग गर्नुका साथै भवनको विनास रोक्न र मेडिकल तथा जनस्वास्थ्यमा समन्वय गर्न उपयोग हुनेछ । सम्झौताअनुसार भूकम्पपीडितलाई चीनले ३२ हजार सेट सोलार पावर पनि दिनेछ ।
नेपालको शिक्षा तथा जनस्वास्थ्य सुविधा निश्चित क्षेत्रलाई दिइने भएको छ । स्थानीयस्तरमा नेपालीको जीनवस्तर उकास्नका लागि ‘रेन वाटर हार्भेस्टिङ परियोजना’ सञ्चालन गर्ने सहमति भएको छ । व्यापार घाटा कम गर्न चीनले नेपाली वस्तुलाई बजार पहुँचको सुविधा दिनेछ भने स्वतन्त्र व्यापार सम्झौताका लागि संयुक्त सम्भाव्यता अध्ययन गरिनेछ ।
चीनले नेपालको संविधानलाई पूर्ण स्वागत गर्दै राजनीतिक स्थिरताका लागि सहयोग गर्ने जनाएको छ । राजनीतिक स्थिरता र आर्थिक विकासका लागि अहिलेको अवस्थालाई अवसरका रूपमा सदुपयोग गर्न नेपाललाई चीनले आग्रह गरेको छ ।
नेपालले ‘एक चीन नीति’प्रति प्रतिबद्ध रहेको भन्दै नेपालको भूमिबाट चीनविरोधी कुनै पनि गतिविधि हुन नदिने उल्लेख गरेको छ । ‘दुई देशबीच सुपुर्दगी सन्धि र पास्परिक कानुनी सहायता सम्झौतालाई अघि बढाइनेछ’ संयुक्त विज्ञप्तिमा भनिएको छ, ‘दुवै देश एक–अर्काको भौगोलिक अखण्डता, स्वाधीनता र सार्वभौमसत्ताको सम्मान गर्दै अघि बढ्नेछन् ।’
३०० मेगावाटको माथिल्लो अरुण परियोजनामा चीनले लगानी गर्ने सहमति भएको छ । अन्तरदेशीय विद्युत् प्रसारणलाइन निर्माणसम्बन्धी सम्भाव्यता अध्ययन गर्न चीनले प्राविधिक र आर्थिक सहयोगका गर्नुका साथै ‘वान बेल्ट वान रोड’ रणनीतिमा सक्रिय सहभागिता जनाउने सम्झौतामा उल्लेख छ । त्यस्तै, नेपालमा चिनियाँ रेलमार्ग विस्तारको सम्भाव्यता अध्ययन तथा सन् २०२० सम्म केरुङ आइपुग्ने रेललाई काठमाडौं र त्यहाँबाट पोखरा हुँदै लुम्बिनीसम्म विस्तारका लागि सम्भाव्यता अध्ययन प्रतिवेदन तयार गर्न चीनले प्राविधिक र आर्थिक सहयोग उपलब्ध गराउने भएको छ ।
नेपाल–चीन सम्बन्धबाट नयाँ उचाइका साथै विकास र समृद्धि हासिल हुने विज्ञप्तिमा जनाइएको छ । दुई देशबीचको कूटनीतिक परामर्श तथा संयुक्त आर्थिक तथा व्यापार समितिको बैठकका साथै सरकारी विभाग, संसद् र राजनीतिक दलको संयन्त्र पनि अघि बढाइने सम्झौतामा उल्लेख छ ।
नेपाल–चीन सकडमार्ग, हवाईमार्ग र यातायात पूर्वाधार विकास गरी सञ्जाल विस्तार गर्ने पनि सहमति भएको छ । त्यस्तै सहमतिअनुसार चीनले अरनिको र स्याफ्रुबेँसी–रसुवागढी राजमार्ग मर्मत तथा कर्णाली नदीको पुल निर्माण गर्नेछ । पहिलो चरणमा काठमाडौं चक्रपथ स्तरोन्नति द्रुतगतिमा गर्नुका साथै दोस्रो चरणको सम्भाव्यता अध्ययन गर्ने पनि विज्ञप्तिमा उल्लेख छ ।
क्रस बोर्डर रेलवे तथा रेलवे सञ्जाल निर्माणका लागि प्रस्ताव र विचार आदानप्रदान गरिने भएको छ । क्रस बोर्डर आर्थिक समन्वय क्षेत्रका साथै बन्दरगाह प्रयोग र व्यापार विन्दुहरूमा आपसी सहमतिमा अघि बढ्ने विज्ञप्तिमा जनाइएको छ ।
चीनले गोन्जाओमा तथा नेपालले चेन्दुमा महावाणिज्य दूतावास खोल्ने प्रस्ताव भएको छ । युसु–पोखरा, शानन–भक्तपुर र चेन्दु–काठमाडौं भगिनी सहर स्थापना गर्ने पनि सम्झौता भएको छ ।
पोखराको क्षेत्रीय अन्तर्राष्ट्रिय विमानस्थलमा वित्तीय सहायताका साथै विस्तृत अध्ययन प्रतिवेदन तयार पार्न चीनले सहयोग गर्ने भएको छ । किमाथांका–खाँदबारी–धनकुटा सडक निर्माणका लागि वित्तीय तथा प्राविधिक सहायताका विषयमा पनि सहमति भएको छ । व्यापार पर्यटन तथा लगानी सहजीकरणका साथै चीनले नेपालमा बैंकको शाखा खोल्ने पनि विज्ञप्तिमा उल्लेख छ ।
  इन्धनमा फेरि उधारो सहमति        
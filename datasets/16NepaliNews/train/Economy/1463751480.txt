
﻿– भैरहवाले उछिन्यो वीरगन्जलाई– लक्ष्य पु¥याउन दैनिक १ अर्ब असुली हुनुपर्ने
काठमाडौं, ६ जेठ- चालू आर्थिक वर्षको १० महिनामा गत आर्थिक वर्षको सोही अवधिकै हाराहारीमा भन्सार राजस्व उठेको छ । भन्सार विभागका अनुसार चालू आवको वैशाखसम्ममा १ खर्ब ४४ अर्व ३६ करोड रुपैयाँ राजस्व असुली भएको छ, जुन गत आवको सोही अवधिको भन्दा ०.१४ प्रतिशतमात्र कम हो । गत आवको सो अवधिमा १ खर्ब ४४ अर्ब ५७ करोड रुपैयाँ राजस्व उठेको थियो ।
लक्ष्यको तुलनामा भने अझै १८ अर्ब २६ करोड रुपैयाँ कम संकलन भएको छ । लक्ष्यको ८८ प्रतिशत राजस्व असुली भएको छ । वैशाखमा लक्ष्यको १०६ प्रतिशत अर्थात् २१ अर्ब ५८ करोड रुपैयाँ राजस्व असुली भएको छ ।
सबैभन्दा बढी भन्सार राजस्व भैरहवा भन्सार कार्यालयबाट असुली भएको छ । भैरहवामा ४६ अर्ब ६१ करोड रुपैयाँ राजस्व असुली भएको छ, जुन लक्ष्यको ११० प्रतिशत हो । वीरगन्ज नाका ठप्प हुँदा वीरगन्जबाट आउने कन्टेनर रिरुट हुँदै भैरहवा भन्सारबाट ल्याइएको थियो । ५० प्रतिशतभन्दा बढी व्यापार हुने वीरगन्ज नाका पाँच महिनाजति बन्द भयो । त्यसैले राजस्व असुली कम भएको हो ।
वीरगन्जबाट लक्ष्यको ६५ प्रतिशत अर्थात् ३६ अर्ब ८३ करोड राजस्व असुली भएको छ । यो असुली लक्ष्यभन्दा १९ अर्ब ४५ करोड कम हो । वैशाखमा भने लक्ष्यको १२० प्रतिशत अर्थात् ८ अर्ब ४५ करोड असुली भएको छ ।
सुक्खा बन्दरगाहबाट १३ अर्ब १ करोड, कृष्णनगरबाट २ अर्ब ३३ करोड, त्रिभुवन अन्तरराष्ट्रिय विमानस्थलबाट ९ अर्ब ५० करोड, विराटनगरबाट २० अर्ब ६१ करोड, नेपालगन्ज ४ अर्ब ३५ करोड र मेचीबाट ५ अर्ब ८२ करोड राजस्व उठेको छ । “अहिले समान्य दिनमा भन्दा बढी राजस्व बढी असुली भइरहेको छ,” भन्सार विभागका महानिर्देशक शिशिरकुमार ढुंगानाले भने, “राजस्व असुली लक्ष्यनजिक पु¥याउनका लागि पहल गरिरहेका छौं ।”
लक्ष्य पु¥याउन दुई महिनामा ६२ अर्ब राजस्व उठ्नुपर्ने हन्छ । जेठदेखि दैनिक १ अर्बभन्दा बढी रकम राजस्व उठाउनुपर्नेछ । यो अवधिमा भन्सार महसुल ६० अर्ब ३७ करोड, मूल्य अभिवृद्धि कर (भ्याट) २१ अर्ब ५० करोड र अन्तःशुल्क १ खर्ब ४४ अर्ब ३६ करोड उठेको छ ।
विभागले भन्सार न्यून बिजकीकरण रोक्न तथा चोरीपैठारी नियन्त्रण गरेर तोकिएको लक्ष्य पूरा गर्न भन्सार कार्यालयलाई निर्देशन दिइसकेको छ । यस्तै, विगतमा महालेखापरीक्षक कार्यालयले बेरुजु देखाएको रकम पनि फछ्र्याैट गर्न निर्देशन दिइसकेको छ ।
पुनर्निर्माणको काम पनि सुरु हुने र बजेटपछि आयात पनि बढ्ने भएकाले राजस्व लक्ष्यनजिक पुग्ने दाबी विभागको छ । पेट्रोलियम पदार्थ र स्टिलजन्य वस्तुको आयात बढ्दै गएको छ । “अबको समय भनेको आयात बढ्ने हो,” महानिर्देशक ढुंगानाले भने, “त्यही कारण राजस्व असुली लक्ष्यनजिक पुग्नेछ ।”
  भन्सार राजस्व गत वर्षकै हाराहारी        
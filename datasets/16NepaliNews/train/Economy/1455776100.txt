
﻿काठमाडौं, ६ फागुन – विद्युत् महसुल निर्धारण आयोगले मौसमका आधारमा ग्राहस्थ दर निर्धारण गर्ने भएको छ । सरकारले ल्याएको राष्ट्रिय ऊर्जा संकट निवारण तथा विद्युत् विकास दशक अवधारणामा मौसमी महसुल दर कार्यन्वयनको व्यवस्था गरिएको छ । महसुल वृद्धिको निर्णय लिने अधिकार आयोगसँग मात्र छ । अवधारणा कार्यन्वयनमा आएको ६ महिनाभित्र मौसमी महसुल दर निर्धारण गरिने उल्लेख छ । जसअनुसार हिउँद र वर्षादमा फरक महसुल दर तोकिनेछ । जसअनुसार महसुल दर हिउँदमा महंगो र वर्षादमा सस्तो हुनेछ । हाल हिउँद र वर्षादमा एकै दर निर्धारण गरिएको छ । अवधारणपत्रमा विद्युत् प्राधिकरण र बुटवल पावर कम्पनी लिमिटेड (बीपीसी) को मौसमी महसुल दर निर्धारण हुनेछ ।
मौसमी ग्राहस्त महसुल दर कार्यन्वयनमा आयोग सकरात्मक भएको अध्यक्ष जगतकुमार भुसालले बताए । आयोगले यस सम्बन्धी तयारी गरेको जानकारी दिँदै मौसमी महसुल दरको विकल्प नभएको उनले स्पष्ट पारे ।
अवधारणामा जलविद्युत्मा लगानी बढाउन र विद्युत् प्राधिकरणको वित्तीय अवस्थामा सुधार र माग व्यवस्थापनका लागि मौसमी महसुल दर आवश्यक भएको अवधारणमा उल्लेख गरिएको छ । यस्तै प्राधिकरणले आवश्यकताअनुसार बिजुली खरिद गर्ने (डीसप्याजेबल) पीपीए नीतिलाई हटाई लेऊ वा देऊका आधारमा खरिदबिक्री हुने भएको छ । विदेशी लगानीमा बन्ने जलविद्युत् आयोजनालाई १० वर्षसम्मका लागि अमेरिकी डलरमा पीपीए गर्ने उल्लेख छ । आगामी १० वर्षसम्म सम्पन्न हुने स्वदेशी लगानीमा निर्माण भएका आयोजनालाई ८ पटकसम्म वार्षिक मूल्यवृद्धि दर दिने व्यवस्था अवधारणामा समेटिएको छ । यसरी मूल्यवृद्धि दर दिँदा वार्षिक ७० करोड रुपैयाँ थप व्ययभार प्राधिकरणले व्योहर्ने भनिएको छ ।
भारतबाट बिजुली आयात गर्दा र तापीय प्लान्ट सञ्चालन गर्दा हुने नोक्सानको शोधभर्नाको व्यवस्था गरिएको छ । जसअनुसार भारतबाट बिजुली आयात गर्दाको ६ अर्ब ६९ करोड रुपैयाँ र तापीय प्लान्ट सञ्चालन गर्दाको १८ करोड रुपैयाँ शोधभर्ना दिने अवधारणामा उल्लेख छ ।  अवधारणापत्रमा सौर्य र वायु ऊर्जाको आधार पीपीए दर तोकेको छ । जसअनुसार विस्थापित लागत दर प्रतियुनिट ९ रुपैयाँ ६१ पैसा निर्धारण गरिएको छ । सोलारको पीपीए दर पनि जलविद्युत्को जस्तै लेऊ वा देऊ आधारमा हुने भएको छ । अवधारणालाई कानुनी रूप दिन व्यवस्थापिका संसदबाट पारित गरिने भएको छ ।
अवधारणापत्र बिहीबार बस्ने मन्त्रिपरिषद्को बैठकमा पेश हुने भएको छ । मन्त्रिपरिषदबाट पास भएपछि कार्यान्वयनमा आउनेछ र कानुनी रूप दिन विधेयकको रूपमा संसदमा प्रस्तुत गरिएको छ । १० वर्षमा १० हजार मेगावाट बिजुली उत्पादन गर्ने लक्ष्य लिएको कार्ययोजनामा वन, वातावरण र जग्गा प्राप्तिको प्रक्रियालाई सरलीकरण गरिएको छ ।
  मौसमी ग्राहस्थ महसुल दर तोकिने        
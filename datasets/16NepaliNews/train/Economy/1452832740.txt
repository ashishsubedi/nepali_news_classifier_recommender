
﻿
नयाँ पत्रिकाकाठमाडौं, १ माघ
नेपाल एसोसिएसन अफ टुर एन्ड ट्राभल एजेन्ट्स (नाट्टा)को आसन्न निर्वाचनको अध्यक्षका प्रत्याशीले भूकम्प र नाकाबन्दीपछि थलिएको पर्यटन व्यवसायको पुनरुद्धारलाई प्राथमिकतामा राखेको बताएका छन् ।
चुनावी प्रतिस्पर्धामा रहेका तीनजना उम्मेदवारले निर्वाचित भएमा व्यापक पर्यटन प्रवद्र्धनमार्फत बढीभन्दा बढी पर्यटक भित्र्याउने वातावरण बनाउने प्रतिबद्धता व्यक्त गरेका हुन् । तीनैजना उम्मेदवार छुट्टाछुट्टै प्यानल बनाएर चुनावी मैदानमा उत्रिएका छन् ।
‘हामीले तत्काल पर्यटक भित्र्याउन सक्ने दुई मुलुक भारत र चीन हुन्,’ अध्यक्षका प्रत्याशी शम्भु पाठकले भने, ‘भूकम्प र नाकाबन्दीपछि खस्किएको पर्यटन आगमन उकास्न भारत र चीनमा प्रवद्र्धनका कार्यक्रमलाई आक्रामक रूपमा लैजाने योजना छ ।’ पाठक वर्तमान कार्यसमितिका प्रथम उपाध्यक्ष हुन् ।
अर्का प्रत्याशी मिहिका धाख्वाले परम्परागत रूपबाट गरिने प्रवद्र्धनका कार्यक्रमबाट पर्यटक भित्र्याउन नसकिने बताइन् । यसका लागि नेतृत्वमा युवाको सहभागिता सुनिश्चित हुनुपर्ने उनको तर्क छ । ‘हामीले युवा व्यवसायीलाई समेटेर नयाँ जोस–जाँगरसहितको टिम बनाएका छौँ,’ उनले भनिन्, ‘पर्यटन प्रवद्र्धनका लागि नयाँ–नयाँ उपाय खोजी गर्नेछौँ ।’ वर्तमान कार्यसमितिमा रहँदा बाँकी रहेका जिम्मेवारी पूरा गर्न पनि आफूले नेतृत्व लिन लागेको उनको भनाइ छ । नाट्टाको नेतृत्वका लागि पहिलोपटक महिला उम्मेदवारका रूपमा खडा भएकी धाख्वा वर्तमान कार्यसमितिमा महासचिवको जिम्मेवारीमा छिन् ।
अध्यक्षका अर्का प्रत्याशी मधुसूदन आचार्यले पर्यटक आगमन कसरी बढाउने भन्नेमा केन्द्रित भएर गतिविधि सञ्चालन गर्ने योजना रहेको बताए । ‘हाम्रो उद्देश्य संस्थामार्फत पर्यटन व्यवसायको विकास गर्नु हो,’ उनले भने, ‘पर्यटक आगमन खस्किएको वर्तमान अवस्थामा यसलाई सुधार गर्नेतर्फ हाम्रा कार्यक्रम लक्षित हुनेछन् । आचार्य नाट्टाका पूर्वप्रथम उपाध्यक्ष हुन् । यसबाहेक राजधानीमा स्तरीय पर्यटक बसपार्क निर्माण, बढी पर्यटक आउने
वातावरण तयार पार्ने सन्दर्भमा राष्ट्रिय तथा अन्तर्राष्ट्रिय वायुसेवा कम्पनीसँग सहकार्य, टिकेटिङ व्यवसायमा रहेका समस्या समाधान गर्नेजस्ता एजेन्डालाई उनले चुनावी नाराका रूपमा उठाएका छन् ।
करिब ६ सय सदस्य रहेको नाट्टा नेपालको पर्यटनसँग सम्बन्धित सबैभन्दा पुरानो व्यावसायिक संस्था हो । त्यसमध्ये यसपटकको निर्वाचनमा ४ सय ५३ जना सदस्यसँग मताधिकार रहेको छ । नाट्टाको ५२औँ साधारणसभा तथा नयाँ कार्यसमितिको निर्वाचन मंगलबार राजधानीमा आयोजना हुँदै छ । निर्वाचनले दुई वर्षका लागि नयाँ कार्यसमिति चयन गर्नेछ ।
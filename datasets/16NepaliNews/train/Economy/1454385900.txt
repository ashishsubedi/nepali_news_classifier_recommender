
﻿
नयाँ पत्रिकाकाठमाडौं, १९ माघ
काठमाडौंको पिंगलास्थानमा तीनतारे नयाँ होटेल सञ्चालनमा आएको छ । पिंगलास्थानस्थित पशुपति भिजन प्लाजामा २५ करोड रुपैयाँ लगानीको ‘आमादब्लम होटेल’ सञ्चालनमा आएको हो । पर्यटन, नागरिक उड्यन तथा संस्कृतिमन्त्री आनन्द पोखरेलले सोमबार होटेलको उद्घाटन गरेका हुन् ।
होटेल हाम्रो इन्भेस्टमेन्ट कम्पनी र अन्य दुई सेयर सदस्यले स्थापना गरेका हुन् । होटेलमा इन्भेस्टमेन्ट कम्पनीबाहेक नारायण उप्रेती र उमेश सिवाकोटीको लगानी छ ।
होटेल थ्रिस्टारस्तरको भए पनि अहिलेसम्म स्टार नलिइएको होटेलका वरिष्ठ बजार प्रबन्धक कमल क्षेत्रीले बताए । उनले होटेल रेटिङ प्रक्रिया सुरु भइसकेको जानकारी दिँदै चाँडै नै स्टार लिइने बताए । ६२ रुम रहेको होटेलमा ३० वटा सुपेरियर रुम, २७ वटा डिलक्स र ५ वटा स्विट रुम छन् । रुमको मूल्य प्रतिरात चार हजारदेखि १० हजार रुपैयाँसम्म पर्ने उनले बताए । होटेलमा सेमिनार हल, रेस्टुरेन्ट र कफीसप, स्पा र फिटनेस सेन्टरसमेत छ ।
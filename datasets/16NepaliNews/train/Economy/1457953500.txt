
﻿काठमाडौं, १ चैत – जारमा वितरण गरिने पानीको गुणस्तर नियन्त्रण गर्न जारको बिर्कोमा अनिवार्य सिलबन्दी (सिंक र्याप) अनिवार्य गरिएको छ । खाद्य प्रविधि तथा गुण नियन्त्रण विभागले आइतबार विशेष निर्णय गर्दै पानीको जारको छेउपट्टी नभई बिर्कोमै उत्पादन मिति, उद्योगको नाम र विभागको दर्ता नम्बर अनिवार्य रूपमा उल्लेख गर्दै बाहिरबाट प्लास्टिकको सिल राख्नुपर्ने व्यवस्था गरेको हो ।
बजारमा पाइने पानीको जारमा प्रशोधित पानीको साटो गुणस्तरहीन पानी बिक्री भइरहेको पाइएपछि विभागले यस्तो निर्णय गरेको हो । “उद्योगले उत्पादन गरेको नयाँ जारको पानी प्रशोधन गरेर उपभोक्तासम्म पुर्याइने गरेको भए पनि दोस्रोपटकदेखि कतिपयले उद्योगबाहिर नै जथाभावी पानी भरेर प्रशोधित बिक्री गरेको पाइएको छ,” विभागका महानिर्देशक सञ्जिव कर्णले भने, “जारको बिर्को जहाँतहीँ किन्न पाइने भएको र अहिले जारको छेउपट्टीमात्र उत्पादनको विस्तृत विवरण (लेबल) राखिने भएकाले सजिलै जारको दुरुपयोग हुने देखियो ।”
उद्योगीसँग पुरानो बिर्को मौज्दात रहेको भन्ने जनाएकाले आगामी  २ महिनाभित्र सबै पानी उद्योगले जारमा सिंक र्याप गर्न निर्देशन गरिने उनले बताए । विभागले सोमबारदेखि उद्योगलाई यो विषयमा निर्देशन गरिने जनाएको छ । पानीको जारको बिर्कोमाथि उद्योगको नाम र विभागले उपलब्ध गराउने दर्ता नम्बर राखेर सिंक र्याप गरिएपछि उद्योगबाट उपभोक्तासम्म प्रशोधित पानी पुग्ने विश्वास विभागको छ ।
यसो गर्दा हाल पानी उद्योगले एक लिटरको बोटलमा प्रशोधित पानी उत्पादन गरिएजस्तै प्रक्रिया अपनाएर जारको पानीको प्याकिङ गर्नुपर्ने हुन्छ । “सिंक र्याप उद्योगले मात्र गर्न सक्छन् र यसो गर्दा उद्योगबाहिर गैरकानुनी रूपमा पानी उत्पादन हुँदैन र उपभोक्ता स्वास्थ्यको सुरक्षा हुन्छ,” कर्णले थपे ।
विभाग पानी तथा खाद्यान्न उद्योग दर्ता तथा नवीकरण गर्ने निकाय हो । विभागले दिएको दर्ता नम्बर उद्योगीले हरेक उत्पादनमा लेख्नुपर्ने  र सो उत्पादनको उत्पादन मिति, मात्रा, मूल्य, उपभोग्य मितिजस्ता सूचना अनिवार्य रूपमा लेख्नुपर्ने खाद्य ऐन २०२३ मा व्यवस्था गरिएको छ ।
विभिन्न पानी उद्योगको नाममा बजारमा पुग्ने जारहरुको दुरुपयोग भइरहेको भन्दै उद्योगीहरुले यसमा कडाइ गर्न विभागको ध्यानाकर्षण गराएका थिए । पानी उद्योगीले आफ्नो उद्योगको नाम भजाएर बजारमा गुणस्तरहीन पानी पुग्दा उद्योगको बदनामी र उपभोक्ताको स्वास्थ्यसमेत जोखिममा परेको भन्दै निर्णय गर्न विभागको ध्यानाकर्षण गराएका थिए ।
खाद्य स्वच्छता दिवस मनाइँदै
खाद्य स्वच्छताको विषयमा चेतना अभिवृद्धि गर्ने उद्देश्यले खाद्य प्रविधि तथा गुण नियन्त्रण विभागको संयोजनमा सप्ताहव्यापी आठौं खाद्य स्वच्छता दिवस मनाइने भएको छ । ‘खाद्य पदार्थमा स्वच्छता ः उपभोक्ता स्वास्थ्यमा सुनिश्चितता’ नाराका साथ फागुन ३० (आइतबार)देखि चैत ५ गतेसम्म विभिन्न कार्यक्रम गरी दिवस मनाउन लागिएको हो ।
विभागले आइतबार पत्रकार सम्मेलन गरी उपभोक्ता हकहितसँग सम्बन्धित संघ–संस्थाहरू, खाद्य उद्योगहरू, खाद्य प्रविधि विषय अध्यापन गराइने कलेजहरू, खाद्य तथा पोषणसँग सम्बन्धित संघसंस्थालगायत सरोकारवालाको सहकार्यमा दिवस मनाउन लागिएको जानकारी दिइयो । कार्यक्रमअनुसार आइतबार काठमाडौं बबरमहलस्थित विभागपरिसर र आसपासको क्षेत्रमा सरसफाइ तथा पत्रकार सम्मेलन गरिएको छ ।
सोमबार एन्टिबायोटिकलाई निरुत्साहित गर्ने विषयमा सरोकारवालासँग अन्तक्र्रिया, मंगलबार नेपाल खाद्य वैज्ञानिक तथा प्राविधिज्ञ संघ (नेफोस्टा)को आयोजनामा ११ वटा कलेजका  ३५ विद्यार्थीबीच यो वर्षको नारामा आधारित भएर वक्तृत्वकला कार्यक्रम गरिँदैछ भने बुधबार विभागले खाद्य स्वच्छतासम्बन्धी नीतिगत व्यवस्थाबारे समीक्षा गर्ने भएको छ ।
चौथो दिन बुधबार खाद्य स्वच्छतासम्बन्धी विशेष अनुगमन र बिहीबार इन्टरनेसनल फुड पोलिसी रिसर्च इन्स्टिच्युड (इफरी)को आयोजनामा खाद्य स्वच्छता नीति तथा खाद्य प्याकेजिङ र लेबलिङ नियमनसम्बन्धमा अन्तक्र्रिया गरिने कार्यक्रम तय भएको छ । दिवसको मूल कार्यक्रम अन्तिम दिन शुक्रबार बिहान प्रभातफेरि र दिउँसो मूल कार्यक्रम गर्ने योजना विभागको छ ।
  जारको बिर्कोमा ‘सिंक र्याप’ अनिवार्य        
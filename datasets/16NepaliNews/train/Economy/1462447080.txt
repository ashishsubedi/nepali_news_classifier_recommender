
﻿काठमाडौं, २३ वैशाख – आपूर्तिमन्त्री गणेशमान पुनले आपूर्ति व्यवस्था प्रभावकारी बनाउन पूर्वाधार निर्माण कार्यलाई सरकारी प्राथमिकतामा राख्नुपर्ने बताएका छन् । आपुर्ति व्यवस्थामा हुने समस्या सम्बोधन गर्न राष्ट्रिय गौरवको आयोजनाअन्तर्गत आपूर्ति पूर्वाधारलाई राखिनुपर्नेमा उनले जोड दिए ।
नेपाल चेम्बर अफ कमर्सद्वारा आयोजित ‘आपूर्ति व्यवस्थाका चुनौती’ विषयक अन्तक्र्रियामा मन्त्री पुनले पूर्वाधार निर्माण गर्न नसक्दा नाकाबन्दी, भूकम्प तथा अन्य समस्यामा आपूर्ति ठप्प हुने गरेको बताए । मन्त्री पुनले आपूर्ति नीति २०६९ कार्यान्वयनको गृहकार्य भइरहेको जानकारी दिए । इन्धनलगायत अत्यावश्यक वस्तुको भण्डारण बढाउनुपर्ने भन्दै उनले पेट्रोलियम र ग्यासको भण्डारण बढाउनुपर्नेमा जोड दिए । यसै साता ग्यास अभावलाई मध्यनजर गर्दै निगमले २ महिना र निजी क्षेत्रले २ महिनाबराबरको बजार माग धान्न सक्ने भण्डारण गर्नुपर्ने निर्णय भएको जानकारी दिए । नाकाबन्दी खुलेको तीन महिनासम्म पनि बजारमा ५५ हजार टन ग्यास अभाव छ ।
कार्यक्रममा चेम्बर अध्यक्ष राजेशकाजी श्रेष्ठले आपूर्ति प्रभावकारी बनाउन सरकारले पर्याप्त मात्रामा भण्डारण बढाउनुपर्ने बताए । आपूर्ति नीति कार्यान्वयन गर्न आपूर्ति मन्त्रालयले विशेष चासो दिनुपर्ने बताउँदै उनले आर्थिक ऐनहरू पारित हुन नसक्नु नै अहिलेको समस्याको कारण भएको बताए ।
आपूर्ति मन्त्रालयका सचिव श्रीधर सापकोटाले आपूर्ति सरकारको प्राथमिकतामा नपरेकै कारण आवश्यक नीतिनियम बन्न नसकेको बताए । आपूर्ति प्रभावकारी बनाउन सरकार र निजी क्षेत्रबीचको सहकार्य आवश्यक रहेको भनाइ छ । नेपाल आयल निगमका महाप्रबन्धक गोपालबहादुर खड्काले उपभोक्ताको सञ्चय गर्ने प्रवृत्तिले बजारमा अझै इन्धन समस्या रहेको बताए ।
  आपूर्ति सुधार्न पूर्वाधार बढाउनुपर्ने        
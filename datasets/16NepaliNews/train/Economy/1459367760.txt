
﻿काठमाडौं । सरकारले आगामी आर्थिक वर्ष २०७३/७४ को बजेट जेठ १५ मै ल्याउने तयारी गरेको छ । पुनर्निर्माण र पूर्वाधारका क्षेत्रलाई केन्द्रमा राख्दै संवैधानिक प्रावधान अनुसार आव २०७३/७४ को बजेट जेठ १५ मै ल्याउन लागेको हो ।
नयाँ संविधानको धारा ११९ को उपधारा (३) मा प्रत्येक वर्ष जेठ १५ गते राजस्व र व्ययको अनुमान पेस गर्ने उल्लेख गरिएको छ ।
“नेपाल सरकारको अर्थमन्त्रीले उपधारा (१) बमोजिमको राजस्व र व्ययको अनुमान प्रत्येक वर्ष जेठ महिनाको पन्ध्र गते संघीय संसदमा पेश गर्नेछ” संविधानमा भनिएको छ ।
सरकारले नयाँ संविधानमा भएको व्यवस्था र पुनर्निर्माणलाई जोड दिँदै जेठ १५ मै बजेट ल्याउन लागेको हो ।
“संविधानले तोकेकै समयमा आगामी आर्थिक वर्षको बजेट आउँछ,” अर्थ मन्त्रालयका सहसचिव कृष्णप्रसाद देवकोटाले बाह्रखरीसँग भने, “सोही समयमा बजेट ल्याउने गरी गृहकार्य भइरहेको छ ।”
उनका अनुसार राष्ट्रिय योजना आयोगले ९ खर्ब ८ अर्बको सीमा (सिलिङ) तोकेको छ । सोही अनुसार विभिन्न मन्त्रालयलाई सिलिङ उपलब्ध गराइएको उनले जानकारी दिए । सो रकम चालु आवको बजेटभन्दा करिब ११ प्रतिशतले बढी हो । सरकारले चालु आवमा रू. ८ खर्ब १९ अर्बको बजेट ल्याएको छ । आव २०७३/७४ को बजेटमा पुनर्निर्माण तथा पुनःस्थापनासम्बन्धी कार्यक्रमहरू प्राथमिकतामा पर्ने देवकोटाले जानकारी दिए ।
मन्त्रालय स्रोतका भौतिक पूर्वाधारअन्तर्गतका ऊर्जा उत्पादन र अन्तरदेशीय प्रसारण लाइन विस्तार, ठूला विमानस्थल निर्माण तथा लोकमार्गको स्तरोन्नति पनि सरकारले प्राथमिकतामा राखेको छ । बजेटमा सडकसम्बन्धी ५ वर्षे कार्ययोजना, सिँचाइ क्षेत्र विस्तार तथा नदी नियन्त्रणसम्बन्धी आयोजनाले पनि प्राथमिकता पाउनेछन् ।
सामाजिक पूर्वाधार, व्यावसायिक तथा आधुनिक कृषि, उद्योग तथा पर्यटन क्षेत्र पनि आगामी आवको बजेटमा महत्वपूर्ण स्थान पाउने उनले बताए । सेवा प्रवाह र सुशासन अभिवृद्धिसम्बन्धी कार्यक्रम पनि सरकारको पहिलो प्राथमिकतामा रहेको उनले बताए ।
अर्थमन्त्रालयले यसको गृहकार्य गरिरहेको देवकोटाले जानकारी दिए ।
“राति ११ बजेसम्म मन्त्रालयमा बसेर बजेट बनाउने काम भइरहको छ,” देवकोटाले भने, “यसपालि इतिहासमै पहिलो पटक डेढ महिना अघि बजेट ल्याउन लागेका हौं ।” यसअघि असार मसान्तमा आउने गरेको थियो ।
आगामी चैत २१ गतेदेखि बजेट सम्बन्धमा छलफल हुने राष्ट्रिय योजना आयोगले जनाएको छ । “सिलिङ पठाइसकेको छ,” योजना आयोगका एक सदस्यले भने, “आगामी चैत २१ गतेदेखि आगामी बजेटमाथि छलफल हुन्छ ।”
दिगो विकास लक्ष्य कार्यान्वयन (सन् २०१६–२०३०) र क्रमागत आयोजनालाई निरन्तरता दिइने पनि आयोगले बताएको छ ।
आगामी आवदेखि १४ औं त्रिवर्षीय योजनामा परेका कार्यक्रम तथा सन् २०२२ सम्म नेपाललाई अतिकम विकसित मुलुकबाट विकासशील मुलुकमा स्तरोन्नति गर्नसमेत बजेट लक्षित हुनेछ । समग्रमा बजेटले गरिबी निवारणलक्षित कार्यक्रम तथा उत्पादनशील क्षेत्रलाई प्राथमिकता दिने अर्थ मन्त्रालयको भनाइ छ ।
देवकोटाका अनुसार उत्पादनशील क्षेत्रको लगानीले राष्ट्रको उत्पादकत्व बढाई समग्र अर्थतन्त्रमा नै सकारात्मक असर पारी समृद्ध नेपाल सृजना गर्न सहयोग मिल्ने भएकाले यसलाई प्राथमिकतामा राख्न लागिएको हो । राष्ट्रिय योजना आयोगमा पुस पहिलो साता बजेट स्रोत समितिको बैठक बसी आगामी आवको बजेट सीमा र प्राथमिक क्षेत्र निर्धारण गरेको हो ।
आगामी बजेटका लागि आवश्यक रकममध्ये रू. ५ खर्ब १५ अर्ब सरकारले राजस्वबाट जुटाउने भएको छ । त्यस्तै वैदेशिक सहयोगबाट रू. २ खर्ब ९३ अर्ब र आन्तरिक ऋणबाट रू. १ खर्ब जुटाउन लागिएको अर्थ मन्त्रालय स्रोतले बताएको छ ।
मन्त्रालयले जेठ १५ मा बजेट ल्याउन चैत १५ सम्ममा सबै विषयगत मन्त्रालयलाई बजेट सूचना प्रणाली (एलएमबीआईएस)मा आफ्ना कार्यक्रम सूचीकृत गरिसक्न पत्र पठाएको थियो ।
सबै मन्त्रालयबाट कार्यक्रम आयोगमा आएपछि चैत १६ देखि २५ गतेसम्म आयोगमा आगामी बजेटसम्बन्धी छलफल हुनेछ । त्यसपछि अर्थ मन्त्रालयमा वैशाख मसान्तसम्ममा छलफल भई निर्धारित मितिमा संसद्मा बजेट प्रस्तुत हुनेछ ।
सहसचिव देवकोटाले आगामी वर्षको असार अन्त्यसम्ममा सम्पूर्ण कार्यक्रम स्वीकृत गरिसक्ने जानकारी दिए । असार अन्तिममा बजेट आउँदा कार्यक्रम स्वीकृत गर्न ढिला हुने र बजेट खर्च नहुने समस्या रहेको थियो” उनले भने, “अबदेखि यो समस्याबाट मुक्ति पाउने सम्भावना छ ।”

﻿
नयाँ पत्रिका विराटनगर, २४ माघ
उद्योग संगठन मोरङको आगामी नयाँ नेतृत्वका लागि पूर्वका उद्योगीमा चुनावी प्रतिस्पर्धा बढ्न थालेको छ । पूर्वाञ्चलका विभिन्न जिल्लाका करिब चार सय उद्योग सदस्य रहेको उद्योग संगठन मोरङको नयाँ नेतृत्वका लागि उद्योगीबीच चुनावी प्रतिस्पर्धा बढेको हो ।
विराटनगरमा कार्यालय रहेको उद्योग संगठन मोरङमा पूर्वको मोरङ, सुनसरी, झापा, इलाम, उदयपुर, सप्तरी, सिरहालगायत जिल्लाका तीन सय ९१ उद्योग सदस्य छन् । संगठनका वर्तमान अध्यक्ष शिवशंकर अग्रवाल नेतृत्वको कार्यसमितिको माघभित्र कार्यकाल समाप्त हुँदै छ ।
विधानअनुसार कार्यकाल सकिएको ६ महिनाभित्र साधारणसभा गरी नयाँ कार्यसमितिलाई पुरानो कार्यसमितिले नेतृत्व हस्तान्तरण गर्नुपर्नेछ ।
आफूअनुकूलको नेतृत्व संगठनमा ल्याउन र कार्यसमितिको पदाधिकारी हुन उद्योगी तीब्र प्रतिस्पर्धामा जुटिरहेका छन् । पूर्वका उद्योगीको साझा संस्था उद्योग संगठन मोरङमा चुनावी प्रतिस्पर्धाकै लागि यो वर्ष दुई सय १२ नयाँ उद्योग दर्ता भएका छन् ।
सुरुमा ४२ उद्योग सदस्य भएर स्थापना भएको उद्योग संगठन मोरङमा दिनेश गोल्छा नेतृत्वको कार्यकालमा ७९ उद्योग सदस्य थिए । हाल उद्योग संगठनमा सदस्य संख्या ३ सय ९१ पुगेको छ ।
उद्योग संगठन मोरङमा उद्योगी भीम घिमिरे र मुकेश उपाध्याय (भट्टराई) अध्यक्षका दाबेदारका रूपमा प्रस्तुत भएका छन् । दुवैले आफ्नो मत भारी भएकाले सर्वसम्मत रूपले अध्यक्षको प्रत्यासी दाबी गरिरहेका छन् ।
उद्योग संगठन मोरङले स्थापनाकालदेखि हालसम्म सर्वसम्मत नेतृत्व चयन गर्दै आएको छ । तर, उद्योगीबीच प्रतिस्पर्धा तीव्र भएकाले यसपटक निर्वाचन हुने सम्भावना बढेको व्यवसायीको भनाइ छ ।
सकेसम्म सर्वसम्मतबाटै नयाँ नेतृत्व छान्ने प्रयास भइरहेको उद्योग संगठन मोरङका वर्तमान अध्यक्ष शिवशंकर अग्रवालले
जानकारी दिए ।
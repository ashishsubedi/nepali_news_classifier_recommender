
﻿मोहन गुरुङ
काठमाडौं, १४ फागुन – कर्णालीका ३ वटा जिल्ला प्रशासन कार्यालयले ठूलो खडेरीका कारण विगतको तुलनामा न्यूनमात्र खाद्यान्न उत्पादन भएको भन्दै थप १६ हजार टन चामल उपलब्ध गराइदिन नेपाल खाद्य संस्थानसँग माग गरेका छन् ।
ती जिल्लाका प्रमुख जिल्ला अधिकारीको अध्यक्षतामा रहेको खाद्य व्यवस्था समितिको बसेको बैठकले १५ हजार ९०० टन खाद्यान्न आवश्यक पर्ने निर्णय गर्दै खाद्य संस्थानलाई पत्राचार गरेको हो ।
हुम्लामा २ हजार ६०० टन, डोल्पामा ६ हजार ९०० टन र मुगुमा ६ हजार ४०० टन थप चामल आवश्यक पर्ने देखिएको छ । यो माग संस्थानका लागि ठूलो परिमाणको हो । कर्णालीमा कति उत्पादन हुन्छ र कति परिमाण अपुग छ भन्ने विवरण भने आएको छैन ।
खाद्य संस्थानले दुर्गमका २३ जिल्लामा वार्षिक १ हजार ४०० टन ढुवानी गर्छ । अन्य २ जिल्लाबाट कति चामल आवश्यक पर्ने भन्ने रिपोर्ट प्राप्त भएको छैन । संस्थानले ठूलो खडेरीका कारण कर्णालीमा खाद्य संकट पर्ने भएकाले भोकमरी हटाउन आवश्यक पर्ने खाद्यान्न पठाउन कार्यालयलाई पत्राचार गरेको थियो ।
“३ वटा जिल्लाबाट पत्र प्राप्त भएको छ । कहाँ, कति खाद्यान्न पु¥याउने प्रारम्भिक कार्ययोजना बनाइसकेका छौं,” नेपाल खाद्य संस्थानका बिक्रीवितरण विभाग प्रमुख श्रीमणिराज खनालले भने, “भोकमरी हटाउन कार्यायोजना शुक्रबार बस्ने सञ्चालक समितिको बैठकले पारित गर्नेछ ।” कार्ययोजनामा ३ जिल्लामा १०÷१० हजार क्विन्टल चामल पठाउने उल्लेख छ । यसका लागि १५ करोड रुपैयाँ आवश्यक पर्ने संस्थानको अनुमान छ ।
कर्णालीका ५ जिल्लाका सांसदले ४० वर्षयता ठूलो खडेरी परेकाले विगतको उत्पादनभन्दा ३० प्रतिशतमात्र उत्पादन भएको भन्दै तत्काल खाद्यान्न व्यवस्था गर्न आपूर्तिमन्त्री गणेशमान पुनसमक्ष आग्रह गरेका थिए । मन्त्री पुनले आगामी भदौसम्ममा खाद्यान्न पुग्नेगरी कार्ययोजना बनाउन संस्थानलाई निर्देशन दिएका थिए ।
जुम्लामा वार्षिक ११ हजार ६५० क्विन्टल, कालिकोटमा ६ हजार ४५०, डोल्पामा २१ हजार ४५०, मुगुमा १३ हजार ३५० र हुम्लामा १८ हजार ४०० क्विन्टल चालम ढुवानी गर्दै आएको संस्थानले जनाएको छ । “तत्कालका लागि भनेर संस्थानले थप ७ हजार ५०० क्विन्टल चालम कर्णालीका जिल्लामा पठाइसकेको छ,” खनालले भने, “२३ दुर्गम जिल्लामध्ये कट्टा गरेर कर्णालीमा पठाइएको हो ।” केही पूर्वी जिल्लामा सडक पुग्नुका साथै उत्पादन बढी भएकाले संस्थानले ढुवानी गर्नुपर्ने खाद्यान्नको परिमाण घट्दैछ । यसका कारण कर्णालीमा थप पठाइएको हो ।
आपूर्तिमन्त्री पुनले भदौसम्ममा खाद्यान्न पुग्नेगरी कार्ययोजना बनाउन संस्थानलाई निर्देशन दिइसकेको जानकारी दिए । “कार्ययोजना बनाई छिटोभन्दा छिटो पेस गर्न संस्थानलाई भनेका छौं,” उनले भने, “कार्ययोजना स्वीकृत गरी छिटो ढुवानीको व्यवस्था मिलाइनेछ ।” संस्थानले सञ्चालक समितिको निर्णयपछि कार्ययोजना मन्त्रालयमा पेस गर्नेछ । त्यसपछि स्वीकृत भएर कार्यान्वयनमा आउनेछ ।
बाजुरामा खाद्य सुरक्षा रणनीति
पदम सिंह
बाजुरा । खाद्य असुरक्षाको अवस्थालाई कम गर्न बाजुरामा सुरक्षा रणनीति बनाएर कार्यान्वयन गरिने भएको छ । जिल्लाको कृषि उत्पादन वृद्धि गरी खाद्य तथा पोषणको सुरक्षामा सुधार ल्याउन रणनीतिक योजना आवश्यकता भएको जिल्ला कृषि विकासका वरिष्ठ अधिकृत डा. रामकृष्ण श्रेष्ठले बताए । रणनीति योजनाले कृषि उत्पादनमा आत्मनिर्भर बनेर परनिर्भरता कम गर्ने रणनीतिको लक्ष्य छ ।
२४ औं जिल्ला परिषद्ले उक्त रणनीति योजना पास गरेर कार्यान्वयन गर्नेछ । बाजुरा खाद्य असुरक्षित जिल्लामा देशको पहिलो स्थानमा नै पर्छ । वार्षिक करिब ९ हजार टन खाद्यान्न अपुग हुने कृषि कार्यालयको तथ्यांक छ । जिल्लामा पोषणको स्थिति एकदमै कमजोर देखिएको छ ।
डा. श्रेष्ठका अनुसार ५ वर्षमुनिका ४१.१७ प्रतिशत बालबालिका कुपोषणबाट प्रभावित भएका छन् । जिल्लाको १४ प्रतिशत जनसंख्याको आयु ४० वर्षभन्दा कम भएको पाइएको छ । जिल्लामा छरिएर रहेको लगानीलाई एकीकृत गरी कार्यान्वयनमा जोड दिने मुख्य रणनीतिक योजनाले कृषि क्षेत्रमा रहनेछ । उपलब्धता, पहुँच, उपयोग र स्थिरता गरी खाद्य सुरक्षाका ४ स्तम्भमा केन्द्रित रही काम गर्न सघाउ पु¥याउने योजनामा उल्लेख छ । योजनाअनुसार काम गर्न सकियो भने जलवायु परिवर्तनले सुख्खा, खडेरी, बाढीपहिरो तथा अन्य प्राकृतिक प्रकोपका कारण खाद्य तथा पोषण सुरक्षामा आउने चुनौतीको सामना गर्न सकिने श्रेष्ठको दाबी छ ।
राज्यले खाद्य सुरक्षालाई मौलिक हकका रूपमा राखेको भए पनि बाजुरा भने बर्सेनि खाद्य संकट झेल्दै आएको छ । सम्बद्ध सरकारी तथा गैरसरकारी संस्था सम्मिलित नेपाल खाद्य सुरक्षा प्रणालीले गत महिना सार्वजनिक गरेको अध्ययन प्रतिवेदनअनुसार अति विकटमा पर्ने बिच्छ्याँ, रुगिन, साप्पाटा, वाई, जुकोट, गोत्री, जगन्नाथ, बाँधु, दहकोट र डोगडी गाविसका ६० देखि ८० प्रतिशतले पेटभरि खान नपाएको अवस्था छ ।
विभिन्न अध्ययनअनुसार जिल्लाको कुल २४ प्रतिशत जनसंख्या खाद्यान्न अभावमा छ । बाजुराको जनसंख्या १ लाख ३४ हजार ९१२ छ । १० गाविसका ३५ हजारभन्दा बढी भोकको चपेटामा परेको अध्ययनले देखाएको छ ।
गाविसका कुल ७ हजार ३४७ परिवारमध्ये ५ हजार ८७५ खाद्य संकटको अभाव बेहोर्दैछन् । जगन्नाथकी केसु सार्कीले भने, “छोराछोरीको पेट भर्दा आफू भोकै बस्नुपर्ने अवस्था छ ।” परम्परागत कृषि उत्पादनबाट सामान्य अवस्थामा समेत यो जिल्लामा वर्षैभरि खान पुग्ने परिवार ४.४० प्रतिशतमात्रै छन् । कृषि विकास, प्राक्टिकल एक्सन, साइपाल विकास समाजलगायतको सक्रियतामा रणनीतिक योजना तयार गर्न लागिएको हो । प्राक्टिकल एक्सनमा सम्बद्ध पोषण तथा खाद्य सुरक्षा परियोजना प्रबन्धक डा. पुष्पराज पौडेलले जिल्ला खाद्य सुरक्षा रणनीति तयार गरी कार्यान्वयन गर्न सकिए हालको खाद्य असुरक्षाको अवस्था घटाउन सकिने विश्वास लिएको बताए ।
मानवअधिकार आयोगको चासो
कालिकोट । राष्ट्रिय मानव अधिकार उपक्षेत्रीय कार्यालय जुम्लाले कर्णालीको खाद्यान्न संकटका विषयमा चासो देखाएको छ । कर्णालीका विभिन्न ठाउँ खाद्यान्न उत्पादनमा ह्रास आएको र भोकमरी सुरु भएको विषयमा आयोगले चासो देखाएको हो ।
आयोग कार्यालय जुम्लाले कालिकोटमा आयोजना गरेको अन्तक्र्रियामा कर्णालीको खाद्यान्न संकटका विषयमा आयोगको चासो रहेको निमित्त प्रमुख श्रीराम अधिकारीले बताए । “कर्णालीमा खाद्यान्न संकट सुरु भएको छ । तत्काल यसको समस्या समाधान नगर्ने हो भने ठूलो समस्या आउन सक्छ,” उनले भने ।
त्यस्तै द्वन्द्वका क्रममा कालिकोटमा घटेका घटनाको विषयमा पनि आयोगको गम्भीर चासो रहेको आयोगले बताएको छ । कालिकोटका कोटबाडा र पिलीमा भएको घटनाको उजुरी आयोगमा परेको र त्यसको छानबिन गरिने आयोगले जनाएको छ । उपक्षेत्रीय कार्यालय जुम्लाले कालिकोट जिल्लामा अस्पताललगायत अन्य संघ–संस्थाहरुमा एम्बुलेन्स नभएको, अस्पतालमा औषधि नभएको जस्ता घटना पनि आयोगमा उजुरी परेको छ ।
  कर्णालीका ३ जिल्लामा १६ हजार टन चामल माग        
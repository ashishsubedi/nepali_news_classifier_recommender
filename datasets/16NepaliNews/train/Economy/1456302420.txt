
﻿सुदीपकुमार ढुंगाना/नयाँ पत्रिका
काठमाडौं १२ फागुन ।
औद्योगिक क्षेत्र व्यवस्थापन लिमिटेडले नेपाल चलचित्र विकास कम्पनी लिमिटेडलाई लिजमा दिएको बालाजु औद्योगिक क्षेत्रको जग्गामध्ये १२ रोपनी जग्गा फिर्ता लिएको छ । कम्पनीलाई अघिल्लो वर्ष लिजमा दिएको २६ रोपनी १२ आना जग्गामध्येबाट १२ रोपनी जफत गरिएको हो । उद्देश्यअनुरूप काम नगरेकाले जग्गा जफत गरिएको औद्योगिक क्षेत्र व्यवस्थापन लिमिटेडका अध्यक्ष तथा महाप्रबन्धक नन्दकिशोर बस्नेतले बताए । अब कम्पनीसँग १४ रोपनी १२ आना जग्गा बाँकी छ ।
चलचित्र निर्माण, वितरण, प्रदर्शन गर्न सो जग्गा तथा त्यहाँको संरचना भाडामा दिइए पनि त्यसअनुसार काम भएको नपाइएको अध्यक्ष नन्दकिशोर बस्नेतले बताए । पटकपटक ध्यानाकर्षण गराउँदा र सम्झौताबमोजिम काम गर्न प्रशस्त समय दिइए पनि काम नभएको उनको आरोप छ । ‘सम्झौताबमोजिम काम नहुनुका बारेमा स्पष्टीकरणसमेत लिई त्यसउपर चित्त नबुझेकाले नियमानुसार जग्गा फिर्ता गरिएको हो,’ अध्यक्ष बस्नेतले भने, ‘उद्देश्यअनुरूप काम नभए बाँकी जग्गा र संरचना पनि फिर्ता लिने प्रक्रिया सुरु गर्नेछु ।’ ६ सय ७० रोपनी जग्गामा फैलिएको बालाजु औद्योगिक क्षेत्रमा करिब १ सय ४० उद्योग छन् ।
धेरैतिरबाट विभिन्न प्रलोभन र दबाब आए पनि आफू कम्पनीसँग जग्गा फिर्ता लिने काममा सफल भएको बस्नेतले दाबी गरे । चलचित्र विकास कम्पनीले २०७१ भदौ २७ गते ४० वर्षका लागि लिजमा लिएको थियो ।
२०७२ भदौदेखि औद्योगिक क्षेत्र व्यवस्थापन लिमिटेडले औद्योगिक क्षेत्रका जग्गाको भाडा बढाएपछि चलचित्र विकास कम्पनीले संरचना निर्माण अवधिसम्मका लागि भाडा मिनाहा गरिदिन पत्राचारसमेत गरेको थियो । जग्गा फिर्ता लिने प्रक्रिया सुरु भएपछि त्यसलाई अलमल्याउन यस प्रकारको पत्राचार गरेको बस्नेतको दाबी छ ।
पहिले प्रतिरोपनी वार्षिक भाडा १४ हजार ३ सय ९८ रुपैयाँ रहेकोमा भदौदेखि गैरउत्पादनमूलक उद्योगका लागि न्यूनतम २५ हजारदेखि अधिकतम १ लाख रुपैयाँसम्म तोकिएको छ । कम्पनी गैरउत्पादनमूलक उद्योगमा पर्छ ।
सञ्चार संस्थान ऐन २०२८ अनुसार शाही नेपाली चलचित्र संस्थानको नामबाट २०२८ सालमा कम्पनीको स्थापना भएको थियो । संस्थानको पहिलो अध्यक्ष यादव खरेल थिए ।
निजीकरणपछि कम्पनीले अहिले काम नै नगरेको भन्दै खरेल पनि आक्रोशित छन् । संस्थान २०५० सालमा निजीकरणपछि कम्पनीमा रूपान्तरण भएको थियो । सुरुमा अरुण मल्लले व्यवस्थापन सम्हालेको कम्पनी ०६४ सालपछि गोपीकृष्ण मुभिजका प्रोप्र्राटर उद्धव पौडेलले सञ्चालन गर्न थाले । हाल कम्पनीको अध्यक्ष निकिता पौडेल छिन् । सञ्चालकमा उज्ज्वल पौडेल, निरज पौडेल, निरक पौडेल र सिर्जना शाह छन् । ६ हजार ४ सय ९ जना सेयरधनी रहेको सो कम्पनीको ८.९२ प्रतिशत सेयर सरकारको छ ।
यो षड्यन्त्र हो
 निकिता पौडेलअध्यक्ष, चलचित्र विकास कम्पनी
चलचित्र विकास कम्पनीकी अध्यक्ष निकिता पौडेलले कम्पनीले ४० वर्षका लागि लिजमा लिइसकेको जग्गा फिर्ता हुन नसक्ने दाबी गरिन् । उनले भनिन्, ‘हामी ठूलो योजनासहित परियोजना निर्माण गर्दै छौँ । यसमा धेरैजनाको आँखा लागेकाले विभिन्न षड्यन्त्र बुनिएको हो ।’ यस्ता षड्यन्त्रलाई चिरेर अघि बढ्ने उनको भनाइ छ । योजना अन्तिम चरणमा पुगिसकेको र लगानीकर्ता पनि जुटिसकेकाले चाँडै सो जग्गामा संरचना निर्माण सुरु गरिने उनले बताइन् । उनले भनिन्, ‘हामी चाँडै काम गरेर देखाउँछौँ ।’
जग्गा जफत गर्नु उचित : यादव खरेल
वरिष्ठ चलचित्रकर्मी तथा गीतकार यादव खरेलले चलचित्र विकास कम्पनीलाई लिजमा दिएको जग्गा फिर्ता लिनु उचित भएको बताए । फिर्ता लिएको जग्गा चलचित्र विकास बोर्डको मातहत ल्याएर विकास गरिनुपर्ने उनले बताए । आफू संयोजक रहेको राष्ट्रिय चलचित्र नीति मस्यौदा समितिले क्षतिपूर्ति दिएर सरकारले कम्पनी नै फिर्ता लिनुपर्ने र बालाजुलाई अन्तर्राष्ट्रिय चलचित्र हबका रूपमा विकास गर्नुपर्ने सुझाब दिएको उनले जानकारी दिए ।
अहिले एक वर्षमा १ सयभन्दा बढी विदेशी चलचित्र नेपालमा सुटिङ हुने गरेको उनले बताए । ‘कम्पनीलाई बोर्डमातहत ल्याए त्यसबाट कम्पनीले ठूलो लाभ लिन सक्छ,’ उनले भने ।
कम्पनीले १० वर्षदेखि लगानीकर्तालाई १ रुपैयाँ पनि लाभांश नदिएको उनको भनाइ छ । खरेल कम्पनीका सेयरधनी हुन् । ४० वर्षका लागि जग्गा लिजमा दिनु नै गलत भएको उनले बताए । ‘ठूलाठूला आयोजना बुट मोडेलमा २० वर्षका लागि जग्गा लिजमा दिने गरिन्छ । तर, ४० वर्षलाई जग्गा दिनु बिक्री गर्नुसरह हो,’ उनले भने ।
कुनै काम नगरेको कम्पनीलाई ४० वर्ष लामो लिजमा दिनुमा ठूलै आर्थिक चलखेल भएको उनको आशंका छ । ‘सो जग्गामा चलचित्र हल बनाउने भनेर गाइँगुइँ सुनेको छु,’ उनले भने, ‘यो स्वामित्व राष्ट्रिय हितकै विपरीत प्रयोग हुने अवस्था नआओस् ।’

﻿नयाँ पत्रिकाकाठमाडौं, २९ माघ
सहकारीलाई मर्यादित र व्यवस्थित बनाउन सरकारले ल्याउन लागेको विधेयक विवादमा परेको छ । सहकारी तथा गरिबी निवारण मन्त्रालयले तयार गरेको सहकारी विधेयक ०७२ को मस्यौदा मन्त्रिपरिषद्मा विचाराधीन छ । मन्त्रिपरिषद्बाट पारित गराएर सरकारले विधेयक संसद्मा पेस गर्नेछ । संसद् पेस भएपछि विधेकमाथि सांसदले संशोधन प्रस्ताव दर्ता गर्न सक्छन् । तर, सहकारीका अभियन्ताले विधेयक आउनुअघि नै यसको विरोध गरेका हुन् ।
राष्ट्रिय सहकारी संघले विधेयकको मस्यौदा करिब ३२ हजार सहकारी हितविपरीत रहेको बताएको छ । राजधानीमा बिहीबार आयोजित पत्रकार सम्मेलनमा संघ अध्यक्ष केशवप्रसाद बडालले एउटा सहकारीले बदमासी गर्‍यो भन्दैमा सबैलाई सिध्याउन खोजिएको बताए । ‘उपप्रधानमन्त्री एवं सहकारीमन्त्री चित्रबहादुर केसीको हठले सहकारी क्षेत्र तहसनहस पार्न खोजिएको छ,’ एमालेका सांसदसमेत रहेका बडालले भने, ‘बदमासी गर्ने सहकारीलाई कानुनी कारबाही नगर्ने तर बाँकीलाई लाठो देखाउने सरकारको गलत नियत देखिन्छ ।’
जति बुझाए पनि बुझ्दै नबुझने मन्त्रीले यही मस्यौदा पारित गरे आन्दोलनमा जानुको विकल्प नभएको उनले बताए । समग्र सहकारी अभियानलाई संकुचित गर्ने, राष्ट्रिय उत्पादनमा सहकारी क्षेत्रको भूमिकालाई कमजोर बनाउने, ३३ हजारभन्दा बढी सहकारी संघसंस्थालाई धराशयी बनाउने अभिप्रायले ऐन ल्याउन खोजिएको संघले आरोप लगाएको छ ।
संघले मुख्य कारोबार, सदस्यता व्यवसाय सञ्चालन, संघ–संस्थाको गठन, बचत तथा ऋणको कारोबार, सञ्चालक समिति गठन, विनियम संशोधन, गैरवित्तीय क्षेत्रमा लगानी, मुनाफा बाँडफाँड, आयकर व्यवस्था, संरक्षित पुँजी फिर्ता कोष, जोखिम व्यवस्थापन, ऋण असुलीमा कालोसूचीसम्बन्धी व्यवस्था, रजिस्ट्रारको अधिकार, सहकारी निर्देशक समितिको गठन, मापदण्ड निर्देशिका निर्माण गर्न संघहरूको सहभागितालगायत ३६ वटा बुँदा सच्याउन माग गरेको छ ।

﻿
अच्युत पुरी/नयाँ पत्रिकाकाठमाडौं, २५ माघ
नियमित इन्धन आपूर्ति निश्चित नभएसम्म अन्तर्राष्ट्रिय उडानका जहाजलाई नेपालबाट इन्धन वितरण नहुने भएको छ । अहिले उनीहरूले प्राविधिक अवतरण गरी आफ्नो पायक पर्ने स्थानमा इन्धन भरिरहेका छन् ।
नेपाल आयल निगमको त्रिभुवन अन्तर्राष्ट्रिय विमानस्थलस्थित हवाई इन्धन डिपो प्रमुख प्रदीप यादवले अन्तर्राष्ट्रिय वायुसेवा कम्पनीलाई नेपालमा इन्धन आपूर्ति सहज नभएसम्म इन्धन बिक्री नगरिने जानकारी दिए । ‘अहिले अत्यावश्यक अवस्थामा सबै वायुसेवा कम्पनीलाई इन्धन उपलब्ध गराइएको छ,’ उनले भने, ‘इन्धन आपूर्ति सहज हुने ग्यारेन्टी नभएसम्म नियमित वितरण गर्न भने सकिँदैन ।’
नियमित दिन थालेको एक सातामै समस्या आयो भने पुन: प्राविधिक अवतरणको व्यवस्था मिलाउन झन्झट हुने भएकाले कम्पनीहरूसँगको समन्वयमा तत्काल इन्धन वितरण सुरु नगरिएको प्रमुख यादवले बताए । वीरगन्जस्थित रक्सौल नाकाबाट विनाअवरोध इन्धन आपूर्तिको ग्यारेन्टी भएपछिमात्र सबै वायुसेवा कम्पनीलाई इन्धन बिक्री प्रारम्भ गर्ने योजना निगमको छ । अहिले नेपालगन्ज नाकाबाट सीमित परिणाममा मात्र हवाई इन्धन भित्रिरहेको प्रमुख यादवले जानकारी दिए ।
अन्तर्राष्ट्रिय वायुसेवा कम्पनीले गत १२ असोजयता भारतका विभिन्न सहरमा प्राविधिक अवतरण गरी इन्धन भर्दै आएका छन् । आयल निगमले इन्धनको भरपर्दो व्यवस्था नगर्दासम्म वायुसेवा कम्पनीलाई प्राविधिक अवतरण गरी इन्धन भर्नुको विकल्प नरहेको अन्तर्राष्ट्रिय वायुसेवा सञ्चालक समितिका अध्यक्ष भरत श्रेष्ठले बताए । ‘हामीले कहिलेसम्म इन्धनको जोहो आफैँ गर्नुपर्ने भन्ने अझै टुंगो लागेको छैन,’ उनले भने,’ सीमा नाका खुलेकाले छिट्टै समस्या समाधान हुने आशा छ ।’
आन्तरिकलाई २ महिना पुग्ने इन्धन मौज्दात
निगमको विमानस्थलस्थित हवाई इन्धन डिपोले नेपाल वायुसेवा निगमको अन्तर्राष्ट्रिय उडान र सरकारी तथा निजी क्षेत्रका आन्तरिक वायुसेवा कम्पनीलाई नियमित इन्धन उपलब्ध गराइरहेको छ । डिपोप्रमुख यादवका अनुसार निगमसँग आन्तरिक वायुसेवा कम्पनीलाई २ महिना पुग्ने इन्धन मौज्दात छ । नेपाल वायुसेवा निगमको अन्तर्राष्ट्रिय उडान गर्न पनि १ महिनासम्म पुग्ने इन्धन सञ्चित रहेको उनले जानकारी दिए । भारतको अघोषित नाकाबन्दीसँगै नेपालमा इन्धन अभाव चुलिएपछि नेपाल आयल निगमले नेपाल वायुसेवा निगममार्फत हवाई इन्धन आपूर्ति थालेको थियो ।
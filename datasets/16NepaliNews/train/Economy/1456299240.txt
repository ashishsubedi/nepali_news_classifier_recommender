
﻿काठमाडौं, १२ फागुन – वैदेशिक रोजगार एजेन्ट एसोसिएसनले म्यानपावर व्यवसायले विधिवत इजाजतप्राप्त प्रतिनिधि एजेन्टलाई खारेज गरेर बिनाइजाजत बिचौलियाबाट कामदार आपूर्ति गर्ने अवैधानिक बाटो खुला गर्न लागिएको आरोप लगाएको छ । १ साताअघि वैदेशिक रोजगार व्यवसायी संघले म्यानपावरको एजेन्ट खारेज गर्न सर्कुलर जारी गरेको थियो ।
वैदेशिक रोजगारमा जाने कामदारमध्ये ९० प्रतिशत कामदार प्रतिनिधि वा एजेन्टमार्फतमात्र गइरहेको भन्दै एजेन्टबिनाको व्यवसाय चल्न नसक्ने एसोसिएसनको ठहर छ । “कानुनी मार्ग अवरुद्ध गरेर गैरकानुनी मार्ग खुला गर्ने काम विधिको शासन र सभ्य समाजमा कल्पना पनि गर्न नसकिने कुरा हो,” एसोसियसनको बैठकपछि अध्यक्ष खड्गबहादुर श्रेष्ठले भने, “विधिवत दर्तावाल प्रतिनिधि एजेन्टलाई एकाएक एकतर्फि रूपमा सुनुवाइको मौकासमेत नदिई खारेज गर्नु गलत र अन्यायपूर्ण हो, यसलाई सच्याउनुपर्छ ।” मुलुकभर ८०० जना इजाजतप्राप्त एजेन्ट छन् । एजेन्टले धरौटी २ लाख रुपैयाँ राखेर दर्ता हुनुपर्छ ।
म्यानपावर व्यवसायीले भने दर्ता भएका एजेन्टले कामदार आफूकहाँ ल्याउनुको सट्टा अर्काे म्यानपावर एजेन्सीमा पठाएको भन्दै खारेज गर्ने निर्णय गरेका थिए । हालसम्म बिनाइजाजत यो व्यवसायमा सामेल भई काम गर्दै आएका एजेन्टले बेथिति बढाएको व्यवसायीको आरोप छ । “बिनाइजाजतका त्यस्ता व्यक्तिबाट कति कामदार कुन मुलुकमा पठाएको हो भन्ने कुनै आधिकारिक रेकर्ड रहनेछैन,” श्रेष्ठले भने, “त्यस्ता व्यक्तिको व्यक्तिगत विवरण पनि प्रष्ट जानकारी नहुँदा कामदार ठगिएको अवस्थामा कारबाहीको दायरामा ल्याउन कठिनाइ पर्छ ।”
मौजुदा कानुनमा प्रतिनिधि एजेन्टले गरेको कामको जिम्मेवारी र दायित्व म्यानपावर कम्पनीले बेहोर्नुपर्ने उल्लेख छ । “एजेन्टले एउटैमात्र म्यानपावर कम्पनीलाई कामदार उपलब्ध गराउन पाउने कानुनी व्यवस्था नै अव्यवहारिक र गलत छ,” श्रेष्ठले भने, “यसले प्रतिनिधि एजेन्ट र म्यानपावर व्यवसायी दुवैको टाउको दुखाइको अवस्था सिर्जना गरेको छ ।” प्रतिनिधि एजेन्टले गर्ने आफ्नो कामको जिम्मेवारी र दायित्व एजेन्ट आफैंले बेहोर्नुपर्ने व्यवस्था गर्नुपर्ने उनको भनाइ छ ।
प्रतिनिधि एजेन्टले स्वतन्त्रतापूर्वक कुनै पनि म्यानपावर कम्पनीलाई कामदार उपलब्ध गराउन पाउनुपर्ने, प्रतिनिधि एजेन्टको सेवा शुल्क निर्धारण गर्नुपर्ने र पारदर्शी रूपमा राज्यलाई कर तिर्ने व्यव्स्था पनि गर्नुपर्नेमा एजेन्टको जोड छ । “गैरकानुनी काम गर्ने प्रतिनिधि एजेन्टलाई कडा सजायको व्यवस्थासमेत हुनुपर्नेलगायत सुधारका व्यवस्था कानुनमा संशोधन गर्न तथा सोको कार्यान्वयन प्रभावकारी बनाउन सोहीअनुरूपको निर्देशिकासमेत जारी गरिनुपर्छ,” उनले भने, “बिचौलियामार्फत प्रतिनिधि एजेन्टको काम गराउने र रकम असुल्ने परिपाटीले सिंगो वैदेशिक रोजगार व्यवसायले बदनामी बेहोर्नुपरेको छ ।”
  म्यानपावरले अवैध बाटो रोजे : एजेन्ट एसोसिएसन        
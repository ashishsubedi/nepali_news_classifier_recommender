
﻿रामनारायण विश्वास/नयाँ पत्रिकातोपा (सप्तरी), २३ फागुन
वभनगामा कट्टी गाविस–३ स्थित तोपामा दुई दशकदेखि साप्ताहिक रूपमा लाग्ने एउटा ‘पशु हाट’ले समग्र गाउँ नै बदलिन पुगेको छ । स्थानीयस्तरबाट गाविसको कार्यालयबाट ठेक्का माध्यमले २०५२ देखि ‘पशु हाट’ लाग्ने गरेको हो ।
चालू आर्थिक वर्षमा हाटको ठेक्का ३१ लाख १० हजार रुपैयाँमा लागेको छ । प्रत्येक शुक्रबार लाग्ने ‘पशुहाट’मा दुईदेखि तीन करोड रुपैयाँबराबरसम्मको कारोबार भइरहेको छ । यसरी मासिक रूपमा हाटमा ८ देखि १२ करोडको हाराहारी पशु चौपाया खरिद–बिक्री हुने गरेको छ ।
राजविराज–भारदह सडक खण्डअन्तर्गत सदरमुकामबाट ५ किलोमिटरपूर्व रहेको तोपा गाउँको समग्र विकासमा सोही पशुहाटको भूमिका महत्त्वपूर्ण रहेको स्थानीय बताउँछन् । गाउँका बालबालिकाको पढाइदेखि विकास निर्माणका कामसमेत पशुहाटबाट संकलित रकमले धान्ने गरेको छ ।
जिल्ला शिक्षा कार्यालय र स्थानीय बासिन्दाको पहलमा दुई दशकअघि एउटा प्राथमिक विद्यालय स्थापना भएको थियो ।  प्राथमिकसम्म पढेका बालबालिकालाई निमावि र मावि पढ्न झन्डै ७ किलोमिटरको दूरीमा सोही गाविसमा रहेको अर्काे विद्यालय जानुपरेको थियो । तर, यतिवेला पशुहाटले समस्या समाधान गरिदिएको छ ।
तोपास्थित पशुहाटनजिकैको प्राथमिक विद्यालय क्रमश: निमावि हुँदै यतिवेला माविमा रूपान्तरण भएको छ । माविसम्मको अध्ययन गर्न निर्माण भएका दुई विद्यालयका ब्लकमा हालसम्म ५४ लाख रुपैयाँ सोही हटियाबाट संकलित रकम खर्चिएको स्थानीय अगुवा दुर्गानन्द यादवले बताए ।
जिल्ला शिक्षा कार्यालयले तोपास्थित विद्यालयलाई माविको स्वीकृति दिए पनि प्रधानाध्यापकबाहेक मावि दरबन्दीका शिक्षक छैनन् । हटियाको पैसाबाट मासिक ५० लाख रुपैयाँबराबरको तलब भुक्तानी गर्ने गरी पाँच मावि शिक्षक विद्यालयमा राखिएका छन् ।
‘विद्यालयमा मावि दरबन्दी नभएकाले निजी स्रोतका पाँच शिक्षक राखेका छौँ,’ विद्यालयका प्रधानाध्यापक रमेशकुमार झाले भने, ‘पाँच शिक्षकसँगै दुई कार्यालय सहयोगीको तलब पनि पशुहाटबाट भुक्तानी हुँदै आएको छ ।’
ग्रामीण क्षेत्रमा पर्ने तोपा गाउँमा कुनै ठूलो बजार छैन । सोही कारण हाट लाग्ने दिन मात्रै दुई मासु–भात बिक्री गर्ने अस्थायी होटेल सञ्चालन हुने गर्छन् ।
सयौँको संख्यामा बिक्री गर्न हटियामा चौपाया ल्याउनेको संख्या दर्जनौँ हुने गर्छ । साताको ६ दिन प्राय: सुनसान रहने तोपामा प्रत्येक शुक्रबार पशुहाटकै कारण ‘मेला’जस्तै देखिने गर्छ ।
सोही कारण पशुहाटमै विभिन्न काम गरेर स्थानीय चार सय व्यक्तिले आफ्नो जीविका चलाउँदै आएका छन् ।
‘पशुलाई खान पराल बिक्री गरेर, पशुको गोबर सोहोरेर होस् वा पशु बिक्री गर्ने आउनेलाई मासु–भात खुवाउन अस्थायी होटेल सञ्चालन गरेर यहाँका करिब चार सय स्थानीयले जीविकोपार्जन गरिरहेका छन्,’ हटियामा पराल बिक्री गरी जीविकोपार्जन गर्दै आएका स्थानीय बलराम दासले भने, ‘मैले पराल बिक्रीबाट एक हटियामा कमसेकम हजार रुपैयाँ कमाउने गरेको छु ।’
यति मात्रै नभई तोपाबाट पशु–चौपाया खरिद गरी मुलुकका विभिन्न ठूला बजारमा लैजाने गरिएको छ । ‘एउटा हटियाबाट हामीलाई कम्तीमा २० देखि ३० हजार रुपैयाँसम्मको नाफा हुने गरेको छ,’ तोपामा भेटिएका मकवानपुर घर भएका पशु व्यापारी इस्ताख सेखले भने, ‘तोपाबाट खरिद गरेको राँगा–भैँसी धरान, काठमाडौं, पोखरासम्म पुर्‍याउने काम गर्दै आएको छु । मजस्तै दुई दर्जन व्यक्ति यही पेसा अँगालेर जीविकोपार्जन गरिरहेका छन् ।’
यसरी हुन्छ हाट आम्दानीको खर्च
गाविस कार्यालयले सञ्चालन गर्ने पशु हाटको आम्दानी पनि यही गाविसमै खर्च भइरहेको छ । स्थानीयको निर्णयपछि सय प्रतिशत रकममध्ये ५० प्रतिशत रकम नजिकैको जनता माविलाई दिने गरिएको छ ।
यस्तै, ३० प्रतिशत रकम सोही गाविसमा रहेको अर्को उमावि र विकास निर्माणमा खर्च भइरहेको छ भने २० प्रतिशत रकम हटिया व्यवस्थापनमा खर्चिने गरेको छ ।
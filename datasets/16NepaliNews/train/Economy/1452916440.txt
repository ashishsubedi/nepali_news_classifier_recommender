
﻿अजित अधिकारी/नयाँ पत्रिकाकाठमाडौं, २ माघ
ग्यास भएन भने सहरी तथा अर्धसहरी क्षेत्रका नेपालीको चुलो बल्दैन । तर, सर्वसाधारणले बर्सेनि ग्यासको अभाव झेलिरहेका छन् । यसपटक विगत वर्षभन्दा पनि चरम अभाव भएको छ । ग्यासको कालोबजारी उत्कर्षमा पुगेको छ ।
०५९ सालयता निरन्तर नोक्सान खेप्दा निगमले भारतीय आयल कर्पोरेसन (आइओसी) लाई भुक्तानी गर्न सक्दैनथ्यो । धेरै रकम बक्यौता बसेपछि आइओसीले दबाबस्वरूप इन्धन आपूर्तिमा कटौती गर्दथ्यो । यसले ग्यास अभाव भई उपभोक्ता प्रताडित बनेका छन् ।
ग्यास उद्योगीले कमिसन मोहका कारण आपूर्ति ठप्प गर्दा पनि उपभोक्ता ग्यासको खोजीमा भौँतिरिने गरेका छन् । ग्यासलगायत पेट्रोलियम पदार्थलाई अत्यावश्यक उपभोग्य वस्तुको सूचीमा राखिए पनि सरकारले हस्तक्षेप गरी आपूर्ति सहज बनाउन सकेको छैन ।
आयल निगमको तथ्यांकअनुसार नेपालमा सामान्य अवस्थामा मासिक २६ हजार टन (१८ लाख सिलिन्डर) ग्यास खपत हुने गरेको छ । तर, नाकाबन्दीयता असोजमा ४ हजार ४ सय ९८, कात्तिकमा ५ हजार १३, मंसिरमा ५ हजार २ सय ८७ र २३ पुससम्म ७ हजार २ सय ९२ टन ग्यास आयात भएको छ । तर, आएको ग्यासको वितरण अत्यन्त अपारदर्शी हुँदा सर्वसाधारणले ग्यास पाउन असम्भवजस्तै छ ।
आयल निगम र उद्योगीको तथ्यांकअनुसार बर्सेनि १३ प्रतिशतले ग्यासको खपत बढिरहको छ । उद्योगीले खपत बढेअनुसार सिलिन्डर संख्या पनि थपेको
जनाएका छन् ।
ग्यास अभावको शृंखला१. नेपाल आयल निगमले ४ माघ २०६८ मा ग्यासको मूल्यमा चरम घाटा व्यहोर्नुपरेको भन्दै प्रतिसिलिन्डर १ हजार २ सय १५ रुपैयाँ रहेको ग्यासको उपभोक्ता मूल्य बढाएर १ हजार ५ सय रुपैयाँ निर्धारण गर्‍यो । एकैपटक मूल्य २ सय ८५ रुपैयाँ मूल्य बढाएपछि विद्यार्थी संगठन र उपभोक्तावादी संस्थाले विरोध गरे । बढेको मूल्य घट्ने हल्लापछि बजारमा ग्यास लुकाइयो र चरम अभाव सिर्जना भयो । तत्कालीन वाणिज्य तथा आपूर्तिमन्त्री लेखराज भट्ट आफैँले कालोबजारीमा संलग्न विक्रेतालाई पनि समाए । तर, लगत्तै उनले ग्यास कार्ड वितरण गर्ने भन्दै विक्रेतालाई काखी च्यापे, जसको उद्योगीले विरोध गरे । त्यही विवादका कारण उपभोक्ताले माघदेखि वैशाखसम्म ग्यासको अभाव झेले ।२. ग्यास उद्योगीले कमिसन वृद्धिको माग गर्दै ०६९ र ०७० सालको दसैँअगाडि दुईपटक आन्दोलन गरे । प्रमुख चाडमा ग्यासको चरम अभाव सिर्जना गराई आफ्नो माग पूरा गराउने उद्योगीको क्रियाकलापले उपभोक्ता पिल्सिए । त्यतिखेर उद्योगीले बजारमा ग्यास बाँड्न त रोके नै, भारतबाट ग्यास उठाउन पनि छाडे । ०७० मा उनीहरूको कमिसन बढ्यो । अहिले निगमले उद्योगीलाई प्रतिसिलिन्डर २ सय ३२ रुपैयाँ ५० पैसा (विक्रेता कमिसनसहित) कमिसन, ढुवानी खर्च, प्रशासनिक खर्चलगायतका शीर्षकमा रकम उपलब्ध गराउँदै आएको छ ।३. ०७१ साउनबाटै उद्योगीले ग्यासको कोटा ३१ हजार टन पुर्‍याउनुपर्ने माग सुरु गरे । त्यतिखेर निगमले २२ हजार टन ग्यासका लागि उद्योगीलाई खरिद आदेश (पिडिओ) जारी गर्दै आएको थियो । सरकारले ग्यासको कोटा बढाउन अध्ययन गर्न भदौ पहिलो सातामा सहमति गरे पनि अध्ययन गरेन । र, उद्योगीले दसैँअगाडि नै ग्यासको कोटा नबढाए अभाव हुने भन्दै घुमाउरो पारामा कृत्रिम अभाव सुरु गरे । त्यति नै वेला निगमले सबैभन्दा बढी (तत्कालीन समयमा १२ हजार टन) ग्यास आयात गर्ने भारतीय आयल कर्पोरेसन (आइओसी) को बरौनी रिफाइनरी मर्मत थालियो र उक्त १२ हजार टन ग्यास बरौनीबाट उठेन । त्यसपछि कात्तिकदेखि माघसम्म ग्यासको अभाव भयो । निगमले त्यसपछि ग्यासको कोटा २९ हजार ४ सय १६ टन निर्धारण गरी पिडिओ जारी गर्न थाल्यो ।४. २०७२ असोज ३ गते संविधान जारी भएपछि भारतले नेपाललाई नाकाबन्दी गर्‍यो । त्यसयता ग्यास आयात एकचौथाइ पनि हुन सकेको छैन । थोरै आएको ग्यास पनि पहुँचवाला वर्ग, होटेल–रेस्टुरेन्ट र कालाबजारियाले हात पार्दैै आएका छन् ।
धेरै ग्यास ल्याउन बुलेट थप्दै छौँ विष्णुप्रसाद लम्साल सचिव, आपूर्ति मन्त्रालय
अहिले कुल खपतको एकचौथाइ मात्र इन्धन आइरहेको छ । ६५ लाख सिलिन्डर रहेकामा प्राय: सबै खाली अवस्थामा छन् । सरकारले धरै उपभोक्तासम्म ग्यास पुग्न सकोस् भन्नका साबिकको १४.२ किलोग्राम ग्यास भरिने सिलिन्डरमा ७.१ किलो मात्रै भरी वितरण गर्ने व्यवस्था छ । आधा ग्यास भरेर मात्रै वितरण गर्दा पनि ६५ लाखमध्ये धेरै सिलिन्डर खाली रहेको अवस्था हो । अहिलेको समस्यालाई सम्बोधन गर्न प्रधानमन्त्रीदेखि प्रशासनिक क्षेत्रसम्मबाट भारतको राजनीतिक र प्रशासनिक तहमा पहल गरिएको छ । अहिले ग्यास ल्याउन बुलेटको अभाव भएको भन्ने आयल निगम र उद्योगीको भनाइलाई सम्बोधन गर्दै बुलेट थप गर्न पहल भएको छ । मुलुकमा कति ग्यास बुलेट भित्रिएका छन् र तिनीहरूको वितरण कसरी भएको छ भनेर अनुगमन पनि भइरहेको छ ।
रोकिएका बुलेटलाई अर्को नाकाबाट ल्याउँदै छौँ गोपालबहादुर खड्का प्रबन्ध निर्देशक, आयल निगम
अहिले ग्यास आयात धेरै न्यून छ । साउन र भदौमा क्रमश: २० हजार मेट्रिकटनभन्दा बढी ग्यास आएको थियो । त्यसपछि असोजमा ४ हजार, कात्तिकमा ५ हजार मंसिरमा ५ हजार र पुसको २३ गतेसम्म ७ हजार मेट्रिकटन ग्यास आएको देखिन्छ । अहिले ग्यास भरिएका धेरै बुलेट बाटोमै रोकिएर बसेका छन् । खासगरी रक्सौल नाकामा रोकिएका धेरै बुलेटलाई अन्य नाकाबाट ल्याएका छौँ । हालै पनि ८४ वटा बुलेट नाका परिवर्तन गरी ल्याउन लागेका छौँ । तर, अझै पनि १ सय ४३ वटा बुलेटचाहिँ रोकिएका छन् । ती बुलेटको भारतपट्टि भन्सार तिरिसकेकाले नाका परिवर्तन गरी ल्याउन समस्या देखिएको छ ।
अहिले भारतीय आयल कर्पोरेसनको डिपोबाटै ग्यासको लोडिङ बढाएर ल्याउन लागेका छौँ । रोकिएर बसेका बुलेट ल्याउन समय लाग्ने देखिएकाले नयाँ बुलेट भाडामा लिएर प्रयोग गर्न खोजिरहेका छौँ । निगमका एकजना कर्मचारीलाई आइओसीसँग ग्यास आयात बढाउन र भाडाका बुलेट थपेर ग्यास ल्याउने विषयमा छलफल गर्न भारत पठाएका छौँ । तर, आइओसीले भारतमै ग्यास वितरण गर्नुपर्ने बाध्यता छ र उसले हामीले मागेजति ग्यास दिन नसक्ने देखिएको छ । यसबाट उसले हामीलाई उच्च प्राथमिकतामा नराखेको यथार्थ प्रस्ट हुन्छ ।
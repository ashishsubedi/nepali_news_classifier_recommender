
﻿नयाँ पत्रिका कास्की,१० फागुन
४० वर्षपछि पोखराको नगर क्षेत्रमा रहेको यातायात सिन्डिकेट तोडिएको छ । ०३२ देखि पोखरा नगरमा सेवा सुरु गरी एकछत्र राज गरिरहेको पोखरा बस व्यवसायी समितिको सिन्डिकेट तोडिएको हो ।
पोखरामा हालै सञ्चालनमा आएको विन्ध्यवासिनी यातायातलाई सेवा सुचारु गर्न कास्की प्रशासन, राजनीतिक दल, यातायात व्यवसायीले सहमति दिएपछि नगर क्षेत्रमा पोखरा बस व्यवसायी समितिको सिन्डिकेट तोडिएको हो ।
०६९ कात्तिक १४ मा दर्ता भएको विन्ध्यवासिनीले गत माघ १३ मा भौतिक पूर्वाधार तथा यातायात व्यवस्था मन्त्रालयको मन्त्रीस्तरीय निर्णय, १४ मा मन्त्रालयअन्तर्गतको यातायात व्यवस्था विभाग र त्यसपछि माघ १८ मा अञ्चल यातायात कार्यालय गण्डकीबाट पोखरा नगरमा बस सञ्चालनका लागि रुट इजाजत पाएको थियो ।
विन्ध्यवासिनीले पहिलो चरणमा ३ बसबाट गत माघ २२ देखि नगर क्षेत्रमा सेवा सुरु गरेको थियो । नयाँ समितिले बस सञ्चालन सुरु गरेपछि पुराना व्यवसायीले अवरोध पुर्‍याउँदै आएका थिए । जिल्ला प्रशासन कार्यालय कास्कीले राजनीतिक दल, यातायात व्यवसायी, नागरिक समाजलगायतका सरोकारवाला निकायसँग सर्वपक्षीय बैठक गरी विन्ध्यवासिनीका बस निर्वाध रूपमा चलाउन ४ बुँदे सहमति गरेपछि पोखरा नगरमा यातायात सञ्चालनका लागि बाटो फुकेको हो ।
लामो समयदेखि पोखरा नगरमा बस सेवा सञ्चालनका लागि केही समिति दर्ता भए पनि पुराना व्यवसायीले विफल बनाउँदै आएका थिए । पुराना व्यवसायीको एकाधिकार तोडिनुपर्ने बताउँदै प्रशासन, व्यवसायी र सर्वसाधारण एकमत भएपछि नयाँ समितिका बस चल्न थालेका हुन् । ०३२ देखि पोखरा नगर क्षेत्रमा बस सञ्चालन गर्दै आएको समिति ०४९ दर्ता भएको थियो । करिब १० वर्षअघि ट्याक्सी व्यवसायी समितिले समेत पोखरामा माइक्रो बस सञ्चालन गर्दै आएको छ ।
सर्वपक्षीय भेलामा पुराना व्यवसायीले विन्ध्यवासिनीका बस चलाउन अवरोध नगर्ने, आन्दोलनका क्रममा पक्राउ व्यवसायीलाई रिहा गरिनेलगायत सहमति भएको कास्कीका प्रमुख जिल्ला अधिकारी हरिप्रसाद मैनालीले जानकारी दिए ।
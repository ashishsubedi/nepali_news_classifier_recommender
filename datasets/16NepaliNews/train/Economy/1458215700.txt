
﻿काठमाडौं, ४ चैत – आपूर्ति व्यवस्थापन तथा उपभोक्ता हित संरक्षण विभागले ३५ दिनभित्र ग्यास डिलर प्रमाणीकरण गरेर मात्र कारोबार गर्न निर्देशन दिएको छ । बुधबार विभागमा ग्यास उद्योगी तथा विक्रेतासहितको बैठकमा ३५ दिनभित्र डिलर प्रमाणीकरण गर्ने निर्णय भएपछि यस्तो निर्देशन दिइएको हो ।
विभागका निर्देशक लक्ष्मण श्रेष्ठले धेरै ग्यास डिपो भए पनि थोरैले मात्र प्रमाणीकरण गरेर कारोबार गरेकाले यस्तो निर्देशन दिनुपरेको बताए । “अब ३५ दिनभित्र सबै विक्रेताले प्रमाणीकरण गर्नुपर्छ । त्यसपछि पनि प्रमाणीकरण नगरेको भेटिए कडा कारबाही हुन्छ,” उनले भने ।
दर्ता भएका ५ हजार ग्यास विक्रेतामध्ये ८ सयमात्र पूर्वाधार तयार भई सञ्चालनमा छन् । नेपाल आयल निगम निर्देशिका २०६८ मा वाणिज्य विभाग र निगमले पूर्वाधारको प्रमाणीकरण गरेपछिमात्र विक्रेताले ग्यास बिक्री गर्न पाउने व्यवस्था छ । गत आर्थिक वर्षको पुसबाट प्रमाणीकरण सुरु गरे पनि हालसम्म १६ प्रतिशत विक्रेताको मात्र प्रमाणीकरण भएको छ ।
विभागले पटकपटक सूचना जारी गरे पनि प्रमाणीकरण भएको पाइँदैन । निर्देशिकामा ग्यासको तौल नाप्ने मेसिन, मूल्यसूची बोर्ड, पसलको बोर्ड, फायर फाइटिङ मेसिन, कम्तीमा सय सिलिन्डर, ग्यास बिक्रीवितरणका लागि छुट्टै गोदाम हुनुपर्ने व्यवस्था छ । प्रमाणीकरण गरेका डिलरभन्दा अन्य विक्रेताकोमा ग्यास गएकाले समस्या भएको निर्देशक श्रेष्ठको भनाइ छ ।
बैठकमा उद्योगले ढुवानी खर्च नबेहोरेको भन्दै विक्रेताले तोकिएको मूल्यभन्दा बढी रकम लिने, उद्योगले डिजेल नपाएकाले डिलरसम्म ढुवानी गर्न नसकेकोजस्ता विषयमा छलफल भएको थियो ।
गंगादेवी ट्रेडर्संमा सिल
आपूर्ति व्यवस्थापन तथा उपभोक्ता हित संरक्षण विभागले गंगादेवी ट्रेडर्स नरदेवीमा उपभोक्तालाई बिक्री नगरी २८ वटा ग्यास सिलिन्डर लुकाइरहेको भन्दै सिलबन्दी गरेको छ । विभागका निर्देशक लक्ष्मण श्रेष्ठ नेतृत्वको अनुगमन टोलीले गंगादेवी ट्रेडर्समा सिलबन्दी गरेको हो ।
उपभोक्ता लाइमा लाइन बस्दा ग्यास नपाएको तर २८ वटा लुकाइरहेको राखेको फेला परेको थियो । मौज्दात रहेको ग्यास कालोबजारी गर्ने उद्देश्य वा पहुचँवालालाई बिक्री गर्ने उद्देश्यले राखेको विभागको निष्कर्ष छ । ट्रेडर्सका सञ्चालकलाई बयान लिइने र कानुनबमोजिम कारबाही प्रक्रिया अगाडि बढाइने विभागले जनाएको छ ।
  ३५ दिनभित्र ग्यास डिपो प्रमाणीकरण        
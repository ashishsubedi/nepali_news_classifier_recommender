
﻿नयाँ पत्रिकाकाठमाडौं, २० माघ
विभिन्न मुलुकमा निकासी हुने वस्तुले सम्बन्धित मुलुकमा प्रवेश गर्दा सामना गर्नुपरेका गैरभन्सार अवरोधबारे सरकारले सर्वेक्षण (सर्वे) गर्ने भएको छ । वाणिज्य मन्त्रालयले आगामी १ सय दिनभित्र गैरभन्सार अवरोधबारे सर्वे सम्पन्न गर्ने तयारी गरेको हो ।
यसका लागि पहिलो चरणमा करिब १ दर्जन मुलुकमा निकासी हुने वस्तुले भोग्नुपरेका अवरोध सम्बन्धमा सर्वे गरिने वाणिज्य मन्त्री दीपक बोहराले जानकारी दिए । उनका अनुसार पहिलो चरणमा जापान, युरोपेली युनियन र अमेरिका निकासी हुने कफी, हेन्डिक्राफ्ट,पस्मिना र ऊनीका उत्पादनका सम्बन्धमा सर्वे गरिनेछ ।
भारत र युएईमा अलैँची तथा चीन र ताइवानमा मह निर्यात गर्न देखिएका समस्या पनि सर्वेले समेट्ने मन्त्री बोहराले जानकारी दिए । यसबाहेक चीन र भारतमा अदुवाको निकासी तथा अस्ट्रिया र रसियामा चियाको निकासीमा देखिने अवरोध पनि सर्वेमा समेटिएको छ ।
मन्त्रालयले मंगलबार आगामी १ सय दिनमा सम्पन्न गर्ने कार्यक्रम सार्वजनिक गर्दै गैरभन्सार अवरोध पहिचानका लागि सर्वेक्षण गर्न लागेको जानकारी गराएको हो । सर्वेक्षणको जिम्मा मन्त्रालयअन्तर्गतको विश्व व्यापार संगठन (डब्लुटिओ) प्रतिबद्धता कार्यान्वयन शाखालाई दिइएको छ ।
मन्त्रालयले बुधबारदेखि लागू हुने र ३० वैशाखसम्म सम्पन्न गर्ने लक्ष्यसहित विविध ७ क्षेत्रका झन्डै ४ दर्जन कार्यक्रम सार्वजनिक गरेको छ । नीति तथा रणनीति तर्जुमा र कार्यान्वयन, निर्यात प्रवद्र्धन, व्यापार मेला, वस्तु तथा सेवाको विकास, द्विपक्षीय, क्षेत्रीय र बहुपक्षीय वार्ता तथा सम्झौता सम्बन्धमा कार्यक्रम केन्द्रित छन् । साथै व्यापार सहजीकरण तथा सूचना प्रविधिको प्रयोग, व्यापारजन्य पूर्वाधार निर्माण र निजी क्षेत्रसँगको समन्वयमा सम्पन्न गरिने कार्यक्रमलाई पनि मन्त्रालयले योजनामा समेटेको छ ।
यस अवधिमा वाणिज्य नीति २०७२ कार्यान्वयनमा ल्याउने, नेपाल व्यापार एकीकृत रणनीति अद्यावधिक गरी कार्यान्वयमा ल्याउने, निर्यात सम्भाव्य मुख्य वस्तुको निर्यात रणनीति तयार पार्ने काम प्रारम्भ गर्ने योजना मन्त्रालयको छ । रणनीतिका लागि पहिलो चरणमा कफी, चिया, ठूलो अलैँची र अदुवाका लागि काम सुरु हुने मन्त्री बोहराले जानकारी दिए ।
निर्यातमा नगद प्रोत्साहनसम्बन्धी कार्यविधि–२०६८ संशोधन गरी कार्यान्वयनमा ल्याउने तयारी गरेको मन्त्रालयले उत्पत्तिको प्रमाणपत्र जारी गर्ने कार्यलाई व्यवस्थित र पारदर्शी बनाउन कार्यविधि मस्यौदा तयार पार्न लागेको हो ।
निर्यात प्रवद्र्धन गर्न विभिन्न १० देशको प्रोफाइल तयार पार्ने, नेपाल व्यापार एकीकृत रणनीतिको कार्यान्वयन गर्न सम्बन्धित विकास साझेदारसँगको समन्वयमा आयोजना तयार पार्ने, विभिन्न उत्पादनको वृद्धिका लागि सीपमूलक तालिम र क्षमता विकासका कार्यक्रम सञ्चालन गर्ने योजनासमेत मन्त्रालयको छ । नेपाली ऊनी गलैँचाको अमेरिका र युरोपमा व्यापार चिह्न र नेपाली अलँैचीको भारत, युएई र पाकिस्तानमा सामूहिक व्यापार चिह्न दर्ता गर्ने कार्यक्रम पनि मन्त्रालयले बनाएको छ । काठमाडौंको चोभारमा कन्टेनर फ्रेट स्टेसन बनाउन विस्तृत डिजाइनसहित संरचनाको खाका पनि १ सय दिनभित्र तयार पारिने मन्त्री बोहराले जानकारी दिए ।
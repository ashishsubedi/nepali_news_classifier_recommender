
﻿काठमाडौं । प्रतिहेक्टर ८ टन धान फलाउने सरकारी योजना ३.३ टनमै सीमित
काठमाडौं । धान मिसन र बृहत्तर धान उत्पादन कार्यक्रम गर्न सरकारले पाँच अर्ब रुपैयाँ खर्च गरे पनि धान उत्पादन बढ्न र आयात कम गर्न नसकिएको सरकारी तथ्यांकले देखाउँछ ।
कृषि विकास मन्त्रालयले विगत तीन वर्षदेखि वृहत्तर धान उत्पादन कार्यक्रम र धान मिसन कार्यक्रम सञ्चालन गरे पनि भारतबाट बार्षिक २५ अर्ब रुपैयाँको चामल नेपाल आइरहेको सरकारी तथ्यांकले देखाएको छ ।
धानमा आत्मनिर्भर बनाउन सरकारले विभिन्न जिल्लामा धान उत्पादन कार्यक्रम लागू गरेको हो । तर, तीन वर्ष वित्तिसक्दा पनि आयातमा कमी नआएको व्यापार तथा निकासी केन्द्रको तथ्यांकले देखाएको छ ।
केन्द्रका कार्यकारी निर्देशक इश्वरीप्रसाद घिमिरेले आर्थिक वर्ष ०७०/०७१ मा १५ अर्ब रुपैयाँको धान नेपाल भित्रिएको बताए । त्यसैगरी, आर्थिक वर्ष ०७१/०७२ मा २५ अर्ब रुपैयाँको धान नेपाल भित्रिएको उनको भनाइ छ । त्यसैगरी, चालु आर्थिक वर्षको अन्त्यसम्ममा ३० अर्ब रुपैयाँ बराबरको धान नेपाल आउने सम्भावना रहेको उनको अनुमान छ ।
तर, सरकारले हरेक वर्षको बजेटमा नेपाललाई धानमा आत्मनिर्भर बनाउने गरी कार्यक्रम ल्याए पछि त्यसको असर उत्पादनमा पर्न नसकेको कृषि विज्ञहरु बताउँछन् । गतवर्ष सरकारले धान उत्पादन हुने जिल्ला छनोट गरी ती ठाउँमा पकेट बनाई धान उत्पादन गर्ने बताएको थियो ।
सरकारले झापा, मोरङ, सुनसरी र पश्चिमका बर्दिया, सुर्खेत जिल्लालाई धान पकेट क्षेत्र बनाइ खेती गर्ने बताएपछि उत्पादन बढ्न नसकेको कृषि विकास मन्त्रालय नै स्वीकार गर्छ ।
कृषि विकास मन्त्रालयका सहप्रवक्ता शंकर सापकोटाले गतवर्ष ४७ लाख टन धान उत्पादन भएको बताए । त्यसैगरी, अघिल्लो वर्ष ४५ लाख टनमा मात्रै सिमित भएको थियो । सरकारले धान मिसन कार्यक्रम ल्याएपछि उत्पादनमा त्यसको असर नदेखिएको उनको भनाइ छ ।
उनका अनुसार नेपालमा प्रतिहेक्टर क्षेत्रफलमा ३.३ टन धान उत्पादन हुँदै आएको छ । सरकारले धान मिसन कार्यक्रम ल्याए पनि प्रतिहेक्टर उत्पादन बढ्न नसकेको मन्त्रालयको भनाइ छ ।
सरकारले धान मिसन कार्यक्रम सञ्चालन गर्ने उत्पादन प्रतिहेक्टर ३.३ टनबाट ८ टन पुर्याउने बताए पनि हालसम्म ३.३ टनबाट माथि उक्लन नसकेको सरकारी तथ्यांकले देखाउँछ ।
गत आर्थिक वर्षमा भारतबाट २४ अर्ब ८० करोड रुपैयाँको चामल आयात भएको छ । जुन अघिल्लो वर्षको तुलनामा करिब ९ अर्ब रुपैयाँले बढी हो ।
राणा तथा पञ्चायतकालमा भारतमा धान चामल निर्यात गरेर व्यापार सन्तुलन हुने गरेकोमा अहिले धान चामल बढी आयात भएका कारण व्यापार घाटा चुलीमा पुगेको देखिन्छ । राणाकालमा त चामल निर्यातकै कारण नेपालको भारतसँगको व्यापार नाफामा थियो ।
केन्द्रको तथ्यांक अनुसार मासिक २ अर्ब ८ करोड रुपैयाँका दरले नेपालमा चामल भित्रिएको छ । आर्थिक वर्ष २०६६/०६७ मा एक अर्ब ८० करोड रुपैयाँ बराबरको चामल भित्रिएको थियो । ६ वर्षको अन्तरालमा झन्डै १३ गुणाले चामलको आयात बढेको देखिन्छ ।
राणाकालमा चामल निर्यात
केन्द्रका कार्यकारी निर्देशक घिमिरेका अनुसार राणा कालमा नेपालबाट फलेको र नफलेको गरी दुई प्रकारको चामल भारत निर्यात हुने गथ्र्यो । सन् १९१३/१४ मा नेपालबाट १ करोड ५९ लाख ३६ हजार रुपैयाँको चामल भारतमा निर्यात भएको देखिन्छ । जसमध्ये फलेको चामल ६८ लाख ९७ हजार रुपैयाँ र नफलेको चामल ९० लाख ३९ हजार रुपैयाँको थियो ।
यसैगरी, सन् १९२०/०२१ मा १ करोड ९२ लाख १४ हजार रुपैयाँ बराबरको चामल भारत निर्यात भएको उनले जानकारी दिए । उनका अनुसार त्यतिबेला फलेको चामल ८२ लाख ६१ हजार रुपैयाँ र नफलेको चामल १ करोड ९ लाख ५३ हजार रुपैयाँ बराबरको निर्यात भएको थियो ।
त्यतिबेला नेपालमा भारतबाट धान चामल आयात हुँदैनथ्यो । तर, अहिले नेपाल चामलमा यति परनिर्भर भएको छ कि, भारतबाट चामल आएन भने धेरैको भान्सा रोकिन्छ ।
यसरी बढ्यो आयात
पछिल्लो समय नेपालीमा परनिर्भरता बढेको देखिन्छ । आम्दानीमा भएको वृद्धिसँगै काम गरेर खाने जाँगर नेपालीमा हराएको छ । बढ्दो रेमिट्यान्स आप्रवाहसँगै नेपालीहरु आयातीत खाने कुरामा निर्भर हुँदै गइरहेको पूव कृषि सचिव डाक्टर हरि दाहाल बताउँछन् ।
अहिले गाउँको खेतीयोग्य जमिन बाँझिन थालिसकेको छ । खेती भएको ठाउँमा पनि कम उब्जनी हुने गर्छ । काम गर्न सक्ने युवाहरु वैदेशिक रोजगारीमा जान थालेपछि गाउँ घरका खेतवारी बाझिन थालेका हुन् ।
कृषियोग्य भूमिको गैरकृषिजन्य प्रयोजनमा प्रयोग गर्ने प्रवृत्ति बढेपछि अन्न उब्जनी घट्न थालेको बताउँछन् । पछिल्लो समय कृषियोग्य जमिनमा धमाधम घरहरु बन्ने क्रम जारी रहेको छ ।
कृषकलाई आर्थिक, प्राविधिक र प्रोत्साहनात्मक कार्यको कमीले नेपाली उत्पादनहरु प्रतिस्पर्धी हुन नसकेको घिमिरे बताउँछन् । त्यसो त नेपालीमा ‘भाते’ संस्कृति विकास हुँदा पनि चामलको आयात बढेको एकथरिको भनाइ छ ।
कसरी आत्मनिर्भर बन्ने ?
चामल उत्पादन बढाउन सबैभन्दा पहिला खेतीयोग्य भूमिको गैरकृषिजन्य प्रयोजनमा प्रतिवन्ध लगाउनुपर्ने घिमिरेको सुझाव छ । त्यसको साथै कृषियोग्य जमिनमा सिँचाईको उचित प्रवन्ध मिलाउनु पर्ने हुन्छ । सरकारले पनि कृषिमा अनुदान दिएर कृषकलाई आकर्षित गर्नुपर्ने उनले बताए ।
“सरकारले कृषकलाई आर्थिक, प्राविधिक र प्रोत्साहनात्मक कार्यक्रमहरु सञ्चालन गरी उत्पादन वृद्धि गर्नुपर्ने हुन्छ” घिमिरेले भने, “यसो हुन सकेमा कृषिप्रति मानिसको आकर्षण बढ्छ ।”

﻿सचेन गौतम/नयाँ पत्रिका
काठमाडौं, ११ चैत
भारतीय प्रधानमन्त्री नरेन्द्र मोदीले घोषणा गरेको १ अर्ब अमेरिकी डलर सहुलियत ऋणमध्ये ४० प्रतिशत (४० करोड डलर)लाई अनुदानमा परिवर्तन नगर्ने संकेत भारतले दिएको छ । हाल आफैँले खर्च गरिरहेको रकमलाई उक्त ४० प्रतिशतमा गणना गर्नुपर्ने अडान भारतले राखिरहेको अर्थ मन्त्रालय स्रोतले बतायो ।
भारतीय प्रधानमन्त्री मोदीले ०७१ साउनमा नेपाल भ्रमण गर्दा संसद्लाई सम्बोधन गर्दै १ अर्ब डलर सहुलियतपूर्ण ऋण घोषणा गरेका थिए । त्यसमध्ये ४० प्रतिशत अनुदान रहने घोषणा गत १० असारमा काठमाडांैमा भएको नेपालको पुनर्निर्माणका लागि अन्तर्राष्ट्रिय सम्मेलनमा भारतीय विदेशमन्त्री सुष्मा स्वराजले गरेकी थिइन् । सम्मेलनका क्रममा स्वराजले पुनर्निर्माणका लागि थप १ अर्ब डलर दिने र त्यसमध्ये एकचौथाइ (२५ करोड डलर) अनुदान दिने घोषणा गरेकी थिइन् । ‘यसअघिको द्विपक्षीय अनुदान तथा ऋण सहयोगको १ अर्ब अमेरिकी डलर (जसमा ४० प्रतिशत अनुदान रहेको)भन्दा यो अलग सहयोग हो,’ उनले घोषणा गरेकी थिइन्, ‘यसरी अब आउने ५ वर्षका लागि कुल सहयोग २ अर्ब डलर हुनेछ ।’
४० प्रतिशत अनुदान यसअघिकै निरन्तरता : भारत
४० प्रतिशत अनुदान रकम यसअघि दिँदै आएको अनुदानकै निरन्तरता मात्रै भएको भन्दै ऋणलाई अनुदानमा परिवर्तन गर्न भारतीय अधिकारीले आनाकानी गरेको अर्थ मन्त्रालय स्रोतले बतायो । भारतले ५ करोड रुपैयाँसम्म आयोजना तथा कार्यक्रमका लागि नेपाल सरकारलाई जानकारी मात्रै दिएर आफूखुसी खर्च गर्न पाउँछ । त्यसरी भारतले अहिले खर्च गर्दै आएको रकमलाई नै ४० प्रतिशत अनुदानमा गणना गर्नुपर्ने धारणा भारतले राखेको स्रोतले बतायो । ‘हामीले सम्मेलनमा घोषणा गरेअनुरूप १ अर्ब डलरको ४० प्रतिशत अनुदान दिनुपर्ने भनिरहेका छौँ, बुझाइमा फरक परेको भन्दै यसलाई भारतीय पक्षले मानेको छैन,’ उनले भने, ‘उनीहरूको यस्तो अभिव्यक्ति आउँदा हामी अचम्मित भएका छौँ ।’ भारतको पछिल्लो धारणा आएपछि सहायता कार्यान्वयनमा समस्या ल्याएको उनले बताए ।
पुनर्निर्माण ऋणको सर्तमा पनि कुरा मिलेन
पुनर्निर्माणका लागि घोषणा गरिएको सहुलियतपूर्ण ऋणको सर्तमा पनि अझै दुई मुलुकबीच सहमति कायम हुन सकेको छैन । राष्ट्रिय पुनर्निर्माण प्राधिकरणले ऋण खर्च हुने क्षेत्रको पनि टुंगो लगाइसकेको छैन । ऋण भारतीय एक्जिम बैंकबाट प्राप्त हुनेछ । ऋण लिन एक्जिम बैंकका सर्त पूरा गर्नुपर्ने भएकाले पनि समस्या भएको अर्थ मन्त्रालय स्रोतले बतायो । ‘पुनर्निर्माणमा भारतीय वस्तु तथा सेवा प्रयोग गर्नुपर्ने सर्त नराखी स्थानीय उत्पादन प्रयोग गर्न पाउनुपर्ने भनिरहेका छौँ,’ उनले भने । भारतले ऋण चुक्ता गर्ने अवधि २० वर्ष र त्यसमा ५ वर्षको ग्रेस पिरियड राख्नुपर्ने सर्त भारतले राखे पनि नेपालले त्यस्तो अवधि क्रमश: २५ वर्ष र ७ वर्ष राख्नुपर्ने अडान राखेको स्रोतको भनाइ छ ।
अर्थ मन्त्रालयका अनुसार भारतीय एक्जिम बैंकबाट ऋण लिएर निर्माण गरिने आयोजनाको ठेकेदार भारतीय कम्पनी अथवा भारत र नेपालको संयुक्त लगानी (जेभी) हुनुपर्छ । निर्माणमा प्रयोग हुने सामग्री, जनशक्ति र सेवामा ५०–५० प्रतिशत भारतीय र नेपाली हुनुपर्ने व्यवस्था छ ।
ऋणको ब्याज साढे २ प्रतिशत
भारतीय एक्जिम बैंकबाट लिइने ऋणको ब्याजदर १ दशमलव ७५ प्रतिशत, सेवा शुल्क शून्य दशमलव २५ प्रतिशत र प्रतिबद्धता शुल्क शून्य दशमलव ५ प्रतिशत गरी दुई दशमलव ५ प्रतिशत हुन्छ । सम्झौता गरेपछि ऋण परिचालन गर्न नसकेमा एक्जिम बैंकलाई प्रतिबद्धता शुल्क तिर्नुपर्ने अर्थ मन्त्रालयले जनाएको छ ।
खर्च गर्न आयोजना नै छनोट भएन
मोदीले ०७१ साउनमा नेपाल भ्रमण गर्दा संसद्बाट घोषणा गरिएको एक अर्ब अमेरिकी डलर (करिब एक खर्ब रुपैयाँ) खर्च गर्ने आयोजनाको अझै टुंगो लागेको छैन ।
नेपालले नमागी मोदीले घोषणा गरेको ऋणलाई नेपालले स्वीकार गरी सम्झौता गरिसकेको छ । तर, सहायता खर्च हुने आयोजना छनोट नै गर्न सकेको छैन । जसले भारतले घोषणा गरेको सहायता नै अन्यौलमा परेको छ । ऋण स्वीकार गर्ने निर्णय भएको एक वर्षभन्दा बढी हुँदा पनि पैसा खर्च हुने परियोजना छनोट हुन नसक्दा भारत असन्तुष्ट बनेको बताइन्छ ।
सरकारले ऋण ऊर्जा, सडक र सिँचाइका परियोजनामा खर्च गर्ने प्रस्ताव गरेको छ । १७ वटा सडकखण्ड र महाकालीमा पुल निर्माणका लागि ३३ करोड डलर खर्च गर्ने प्रस्ताव गरिएको छ । तर, ऊर्जा क्षेत्रका कुनै पनि आयोजना प्रस्ताव भएका छैनन् । सिँचाइ मन्त्रालयले महाकाली सिँचाइ तेस्रो र कोसी क्यानेल वितरण सुदृढीकरणका आयोजना प्रस्ताव गरेको छ । भारतीय ऋण तथा अनुदानमा सञ्चालित सबै परियोजना हाल समस्यामा छन् ।
यस्तो थियो सहयोग घोषणा
नेपालको पुनर्निर्माणका लागि १ अर्ब डलर दिन सहयोग गर्ने घोषणा गर्छु, त्यसमध्ये एकचौथाइ (२५ करोड डलर) अनुदान हुनेछ, यसअघिको द्विपक्षीय अनुदान तथा ऋण सहयोगको १ अर्ब अमेरिकी डलर (जसमा ४० प्रतिशत अनुदान रहेको)भन्दा यो अलग सहयोग हो, यसरी अब आउने ५ वर्षका लागि भारतको कुल सहयोग २ अर्ब डलर हुनेछ– सुष्मा स्वराज
भारतीय विदेशमन्त्री (गत १० असारमा काठमाडौंमा भएको नेपालको पुनर्निर्माणका लागि अन्तर्राष्ट्रिय सम्मेलनमा घोषणा गर्दै)
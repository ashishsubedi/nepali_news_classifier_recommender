
﻿काठमाडौं, ६ वैशाख – नेपाल दूरसञ्चार प्राधिकरणले फोर्थ जेनेरेसन (फोरजी) मोबाइल असारदेखि सञ्चालनमा ल्याउने भएको छ । ‘टेक्नोलोजी न्युट्रल’ गरेर प्राधिकरणले फोरजी सेवा सञ्चालन गर्ने तयारी गरेको छ ।
आईपी टेलिफोनी, गेमिङ सर्भिस, भिडियो कन्फरेन्सिङ, हाइ डेफिनेसन मोबाइल टिभी तथा क्याउड कम्प्युटिङ फोरजी सेवाका मुख्य आकर्षण हुन् । ग्राहकले चाहेको नेटवर्क अपरेटर र फिक्वेन्सी परिवर्तन गरेर सेवा लिन सक्ने प्रविधि ‘टेक्नोलोजी न्युट्रल’ हो । हाल सकेन्ड जेनेरेसन (टुजी) र थर्ड जेनेरेसन (थ्रिजी) सेवा लिएका ग्राहकले सम्बद्ध सेवाप्रदायकबाट फोरजी सेवा इच्छाअनुसार लिन सक्नेछन् ।
प्राधिकरणका प्रवक्ता मीनप्रसाद आर्यालले टेक्नोलोजी न्युट्रल गरेर १ हजार ८०० र ९०० मेगाहर्ज ब्यान्डमा फ्रिक्वेन्सी दिन लागिएको बताए । नयाँ प्रणालीमा गए ७०० वा २ हजार ६०० मेगाहर्ज ब्यान्डमा लाइसेन्स खुला गर्नुपर्छ । टेक्नोलोजी न्युट्रल गर्दा हालका सेवाप्रदायकले टुजी र थ्रिजीलाई अहिलेकै पूर्वाधारमा थप विस्तार गरी फोरजीमा अपग्रेड गर्न सक्छन् । नयाँ सेवाप्रदायक ल्याउनुभन्दा पुरानैमा टेक्नोलोजी न्युट्रल गरेर जाँदा सेवा छिटो सञ्चालन गर्न सकिने प्राधिकरणले जनाएको छ ।
“असारसम्ममा टेक्नोलोजी न्युट्रल गरेर जाने वा नयाँ पद्धतिबाट बोलकबोल गराउने भन्ने टुंगो लगाएपछि फोरजी सञ्चालनको बाटो खुल्छ,” प्रवक्ता अर्यालले भने । विश्वमा धेरै देशले सञ्चालनमा ल्याएको फोरजी सेवा भारत र चीनमा पनि प्रयोगमा आइसकेको छ । प्राधिकरणको प्रतिवदेनअनुसार नेपालमा औसत शतप्रतिशत दूरसञ्चार सेवा पुगिसकेको छ । दूरसञ्चार पहुँच बढेकोले फोरजी सेवा सञ्चालनमा ढिलाइ गर्न नहुने सरोकारवाला बताउँछन् ।
सूचना तथा सञ्चारमन्त्रीको अध्यक्षतामा रहने ‘रेडियो फ्रिक्वेन्सी तथा नीति निर्धारण समिती’ले फोरजीका लागि न्यूनतम कति शुल्क लिने, कस्ता कम्पनी सहभागी हुन पाउने र कुन आधारमा फ्रिक्वेन्सी उपलब्ध गराउने भन्ने विषयमा अध्ययन गरेको छ । प्राधिकरण बोर्ड बैठकमा पनि पटकपटक यी विषयमा बहस भएको प्राधिकरणले जनाएको छ ।
दुई ठूला कम्पनी नेपाल टेलिकम र एनसेलले फोरजी सेवाको लाइसेन्स खुला गर्न तथा फ्रिक्वेन्सी उपलब्ध गराउन माग गर्दै आएका छन्  । एउटै फ्रिक्वेन्सीमा धेरै सेवा दिन मिल्ने गरी बाँडफाँड गर्दा सेवाप्रदायकले बजार माग र समयसापेक्ष सेवा उपलब्ध गराउन सकिने उनीहरूको भनाइ छ । अहिले कतिपय सेवाप्रदायकले फ्रिक्वेन्सी होल्ड गरेका छन् भने कतिपयले पाएका छैनन् ।
प्राधिकरणका पूर्वअध्यक्ष भेषराज कँडेलले फ्रिक्वेन्सी होल्ड गर्नेलाई कारबाही गर्नुपर्ने नीतिगत व्यवस्था हुनुपर्ने बताए । “एउटै फ्रिक्वेन्सीमा धेरै सेवा प्रयोग गर्न दिने व्यवस्था भए टुजी सेवा दिनेले सिधै फोरजी दिन सक्छ, उसले थ्रीजी सेवा नदिन पनि सक्छ,” उनले भने । लगानीका हिसाबले कम पर्ने, धेरै क्षेत्रफल समेट्न सक्ने तथा डेटा सेवाको गुणस्तरमा फोरजीलाई उच्च प्रविधि मानिन्छ ।
  असारदेखि फोर जी        
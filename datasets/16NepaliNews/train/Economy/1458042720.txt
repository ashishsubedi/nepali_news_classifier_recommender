
﻿काठमाडौं, २ चैत – कषिप्रधान देश नेपालमा कुल खेतीयोग्य जमिनको २० प्रतिशत जमिन खाली रहेको तथ्यांकले देखाएको छ । कृषि विकास मन्त्रालयका अनुसार रोजगारीको विकल्प नहुँदा युवा बिदेसिने क्रम बढेसँगै जमिन बाँझो हुने क्रम पनि बढ्दो क्रममा छ ।
नेपालभर कुल खेतीयोग्य जमिन ४१ लाख २१ हजार हेक्टर रहेकामा हाल ३० लाख ९१ हजार हेक्टरमा मात्रै खेती भइरहेको मन्त्रालयको अनुमान छ । करिब २० प्रतिशतबाट जमिन बाँझिने क्रम बढ्दै गरेको अनुमानका आधारमा मन्त्रालयले जमिनको पहिचान गरी करारमा खेती गर्ने अवधारणा अघि सारेको छ । मुलुकभर बाँझो जमिनको लगत संकलन गरी जग्गा करारमा लगाउन सरकारले नयाँ कार्यविधिसमेत जारी गरेको छ ।
कृषिमा श्रम गर्ने युवा बिदेसिनुले गाउँमा कृषि श्रमिक अभाव हुनु, कृषिमा आधुनिकीकरण नहुँदा उत्पादकत्व घट्दै जानु, यान्त्रीकरणको अभाव हुनु, वास्तविक कृषकसँग जमिनको स्वामित्व नहुनु, कृषि उत्पादनबाट कृषकलाई नाफा कम हुनु, कृषि सम्मानित पेसाको रूपमा स्थापित हुन नसक्नुजस्ता कारणले जमिन बाँझिने क्रम बढेको कृषि विकास मन्त्रालयको निष्कर्ष छ । मन्त्रालयले बाँझिएका जमिनको उपयोग गरी उत्पादकत्व बढाउन नयाँ कार्यविधि जारी गरेको छ ।
मन्त्रालयले केही समयअघि जारी गरेको २७ बुँदे प्रतिबद्धताअनुसार ‘खेतीयोग्य बाँझो जमिनलाई उपयोग गर्नेसम्बन्धी कार्यविधि २०७२’ कार्यान्वयनमा ल्याइएको मन्त्रालयका सहप्रवक्ता शंकर सापकोटाले बताए ।
विविध कारणले बाँझिएको निजी जग्गामात्र नभई उत्पादनयोग्य भएर पनि हालसम्म उपयोगमा नआएको जमिन, सरकारी स्वामित्वमा रहेर पनि बाँझो रहेको खेतीयोग्य जमिन र सार्वजनिक बाँझो जग्गालाई बाँझो जग्गाको रूपमा लिँदै सोको उपयोग गरिने कार्यविधिमा उल्लेख छ ।
कार्यविधिअनुसार पहिलो चरणमा यस्ता बाँझो जग्गाको लगत संकलन गरिनेछ । “लगत संकलन गरिसकेपछि पत्रपत्रिका, रेडियो तथा टिभीमार्फत बाँझो जमिन सदुपयोगमा ल्याउन चेतनामूलक कार्यक्रम सञ्चालन गरिनेछ,” सहप्रवक्ता सापकोटाले भने, “त्यसपछि बाँझो जग्गा राख्ने धनीसँग सदुपयोग गर्न पत्राचार गीरनेछ । यति गर्दा पनि जग्गाधनीले जमिन सदुपयोगमा नल्याए स्वामित्व नसर्ने गरी सरकारले सम्झौता गरेर लिने व्यवस्था गरिएको छ ।”
जग्गाधनी आफैंले बाँझो जग्गा सदुपयोगमा ल्याउन चाहेमा भने साना सिँचाइ, मल, बीउलगायत सुविधा सरकारले गराई उत्पादनका लागि प्रोत्साहनसमेत गरिने उनले बताए । जग्गाधनीले उपयोग गर्न नचाहेमा मात्र बाँझो जमिनलाई जग्गाधनीसँग सम्झौतामा स्वामित्व लिएर सरकारले सहकारी संस्था, कृषक समूह वा कम्पनीलाई करारमा दिनेछ ।
जमिनको उपयोगले खाद्य तथा पोषण सुरक्षामा सुधार ल्याउँदै संविधानको ज्ञारेन्टी गरेको खाद्य सम्प्रभुताको अधिकारको सुरक्षित गर्ने, उत्पादकत्व तथा उत्पादन बढाउने, आयात प्रतिस्थापनका साथै स्थानीय रोजगारीको उद्देश्यसमेत मन्त्रालयको छ । बाँझो जमिनलाई पाँच वर्षदेखि २० वर्षसम्मका लागि करारमा दिन सक्ने व्यवस्था कार्यविधिमा छ । बाँझो जग्गालाई प्रयोगमा ल्याई मकै, धान, फापर, गहुँ, जौ, आलु, कोदो, फलफूल, तरकारी, माछा, दलहन, तेलहनको उत्पादनका लागि सदुपयोगमा ल्याउने तथा अन्य बाली चिया, कफी, जैतुन, उखु, अलैंची, अदुवा र बेसार तथा जडीबुटीको उत्पादनमा वृद्धि गर्ने योजना रहेको कार्यविधिमा उल्लेख छ ।
कार्यविधिले जग्गा अधिकरण तथा करारमा दिनेसमेतको कामका लागि केन्द्रदेखि जिल्लास्तरसम्म समितिको व्यवस्था गरेको छ । समितिले अनुगमन तथा निर्देशनको काम गर्ने व्यवस्था छ । समितिमा कृषि विकास मन्त्रालय, भूमिसुधार मन्त्रालय, वन मन्त्रालय, पशु विकास मन्त्रालय, कृषि विकास बैंक, सहकारी मन्त्रालय र सरोकारवाला अन्य निकायका केन्द्रदेखि जिल्ला तहका विभिन्न कार्यालय तथा कर्मचारी सदस्य रहनेगरी भूमिका तोकिएको छ । कृषि विकासमन्त्री हरिबोलप्रसाद गजुरेलले २७ बुँदे प्रतिबद्धतापत्र सार्वजनिक गर्दा जग्गा खोस्ने कुरा गर्दा बहसको विषय बनेको छ । विरोध र समर्थनका बाबजुद मन्त्रालयले तयार गरेको कार्यविधि मन्त्रीपरिषद्ले निर्णय गरेपछि लागू भएको हो ।
  मुलुकभर १० लाख ३० हजार हेक्टर जमिन बाँझै        
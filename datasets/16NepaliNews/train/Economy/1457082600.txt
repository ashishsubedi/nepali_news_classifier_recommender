
﻿
२१ फागुन, काठमाडौं । अर्थ मन्त्रालयले पुनर्निर्माण प्राधिकरणलाई निजी घर पुनर्निर्माणको लागि दिने भनेको अनुदान अन्तर्गतको पहिलो किस्ता रकम वितरणका लागि ६५ अर्ब रुपैयाा निकासा गरेको जनाएको छ ।
बजेट निकासा भएसँगै अब प्रक्रिया पूरा गरी भूकम्पबाट क्षति भएका घर पुनर्निर्माण गर्न पहिलो किस्ता वितरण गर्न प्राधिकरणलाई बाटो खुला भएको छ ।  पूर्णरूपमा निजी घर भत्किएको परिवारलाई पहिलो किस्ता अन्तर्गत ५० हजार रुपैयाँका दरले वितरण गर्नका लागि रकम निकासा गरिएको हो ।
फागुन २० गतेदेखि पहिलो चरणमा दोलखाको सिंगटीबाट अनुदान वितरण सुरु गर्ने भनिए पनि कांग्रेसको अधिवेसनका कारण राजनीतिक सहमति जुटिनसकेकाले केही दिनलाई पर सार्नुपरेकेा राष्ट्रिय पुननिर्माण प्राधिकरणले जनाएको छ ।
सर्वेक्षण सकिसकेको ठाउँहरूमा यस्तो रकम वितरण गर्दै जाने प्राधिकरणको योजना छ । अनुदान अन्तर्गतको रकम घरधनीले सुरक्षित घर निर्माण सर्तसहित नक्सा पास गरेपछि प्रथम किस्ताअन्तर्गत २५ प्रतिशत ५० हजार रुपैयाँ अनुदान पाउने हुन् ।
जग निर्माण कार्यसम्पन्न भए पश्चात प्राविधिक चेकजाँचका आधारमा दोस्रो किस्ता रकम ४० प्रतिशत अर्थात ८० हजार रुपैयाँ पाउने छ । छाना छाउनु अगाडिको तहसम्मको कार्य सम्पन्न भए पश्चात तेस्रो एवं अन्तिम किस्ता ७० हजार रुपैयाँ उपलब्ध गराउने बताइएको छ ।
राष्ट्रपति विद्या भण्डारी र प्रधानमन्त्री केपी ओलीले गत माघ २ गते पुननिर्माण अभियाको उदघाटन गरेपनि अहिलेसम्म देखिनेगरी पुननिर्माणको काम हुन नसक्दा भूकम्प पीडित जनताहरु निरास बनेका छन् ।
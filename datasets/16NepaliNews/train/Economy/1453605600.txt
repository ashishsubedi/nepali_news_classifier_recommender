
﻿अच्युत पुरी/नयाँ पत्रिकाकाठमाडौं, १० माघ
भूकम्प, मधेस आन्दोलन र नाकाबन्दीपछि अन्तर्राष्ट्रिय पर्यटक आगमन ६० प्रतिशतभन्दा बढीले ओरालो लागे पनि नेपालका पदमार्गमा पदयात्रीको संख्या भने उल्लेख्य नघटेको पाइएको छ । ट्ेरकिङ एजेन्सिज एसोसिएसन अफ नेपाल (टान)ले सन् २०१५ मा बिक्री गरेको ‘ट्ेरकर्स इन्फर्मेसन म्यानेजमेन्ट सिस्टम (टिम्स)’ कार्डको संख्या सार्वजनिक गर्दा उक्त तथ्य देखिएको हो ।
(टान)ले सन् २०१५ मा बिक्री गरेको टिम्स कार्डको संख्या सन् २०१४ को तुलनामा ७ दशमलव ६१ प्रतिशतमात्र घटेको छ । सन् २०१५ मा कुल ७१ हजार ३ सय वटा टिम्स कार्ड बिक्री भएको टानले सार्वजनिक गरेको तथ्यांकमा उल्लेख छ । गतवर्ष टानबाट टिम्स कार्ड खरिद गर्ने पदयात्रीको संख्या ७७ हजार १ सय ७४ थियो । सन् २०१५ मा नेपाल आएका कुल पर्यटकको संख्या सार्वजनिक नगरिएको भए पनि पर्यटक आगमन ६० प्रतिशतभन्दा बढीले घटेको अनुमान छ ।
समग्र पर्यटक आगमनमा भारी गिरावट आउँदा पनि पदयात्रीको संख्या सन्तोषजनक रहनुबाट नेपाल अझै पनि साहसिक पर्यटकका लागि आकर्षक गन्तव्यका रूपमा रहेको स्थापित हुने टानका अध्यक्ष चन्द्र रिजालले बताए । ‘पर्वतीय पर्यटनमा विश्वमा नेपालको विकल्प अरू हुन सक्दैन,’ उनले भने, ‘साहसिक पर्यटकका बीचमा नेपाल लोकप्रिय गन्तव्य हो ।’
भूकम्प र मधेस आन्दोलनपछि गएको नकारात्मक सन्देशको प्रभावस्वरूप मनोरञ्जन तथा बिदा मनाउने उद्देश्यले भ्रमणमा निस्कने पर्यटकको संख्या घटेको छ । तर, पर्वतीय पर्यटनका पारखीलाई यसले उल्लेख्य प्रभाव नपारेको तथ्यांकले देखाएको छ । ‘यो एउटा उत्साहजनक तथ्यांक हो,’ अध्यक्ष रिजालले भने, ‘हामीले सम्भाव्य क्षेत्रमा पर्यटन प्रवद्र्धनका कार्यक्रम केन्द्रित गर्ने हो भने छोटो समयमै पर्यटन आगमन पुरानै अवस्थामा आउनेछ ।’
तथ्यांकअनुसार सन् २०१५ अप्रिल अगाडिका ४ महिनामा अघिल्लो वर्षको सोही अवधिको तुलनामा पदयात्रीको संख्या उल्लेख्य बढेको छ । अप्रिल महिनापछि भने ओरालो लाग्न सुरु गरेको पदयात्रीको संख्या नोभेम्बरमा उच्च वृद्धि भएको देखिएको छ ।
सन् २०१४ नोभेम्बरमा ३ हजार ७ सय ५७ टिम्स कार्ड बिक्री भएकामा सन् २०१५ को उक्त महिनामा ७ हजार ५ सय ५५ वटा टिम्स कार्ड बिक्री भएका छन् । सो संख्या १ सय १ प्रतिशतले बढी हो । अफ सिजन मानिने जुलाई र अगस्ट महिनामा सन् २०१४ को तुलनामा यस वर्ष पदयात्री बढेका छन् ।
अन्नपूर्ण क्षेत्र लोकप्रिय गन्तव्य
टानबाट टिम्सकार्ड लिएर पदयात्रामा निस्कने पदयात्रीमध्ये अधिकांशको रोजाइ अन्नपूर्ण क्षेत्र पाइएको छ । सन् २०१५ मा ६३ दशमलव ४ प्रतिशत (४५ हजार २ सय १) पदयात्रीको रोजाइमा अन्नपूर्ण क्षेत्र परेको छ । २७ दशमलव ७४ प्रतिशत (१९ हजार ७ सय ८१)ले सगरमाथा क्षेत्र रोजेका छन् । यस्तै, ७ दशमलव ८४ प्रतिशत (५ हजार ३ सय ७८) पदयात्रीले लामटाङ क्षेत्रको पदयात्रा गरेका छन् । यसबाहेक कञ्चनजंघा, मकालु, मनास्लु, डोल्पालगायत २ दर्जनभन्दा बढी क्षेत्रमा पदयात्री पुगेका छन् ।

﻿दिलबहादुर केसी
दोलखा, २६ फागुन – भूकम्पले क्षति पुर्याएपछि चर्चामा आएको सुरक्षित एकीकृत बस्ती विकास योजना चर्चामै सीमित हुने भएको छ । जनतालाई फास्ट ट्रयाकमा घर चाहिने भन्दै राष्ट्रिय पुनर्निर्माण प्राधिकरणले एकीकृत बस्ती विकास गर्न नसकिने बताएको छ ।
प्राधिकरणका विज्ञ सदस्य डा. चन्द्रबहादुर श्रेष्ठले एकीकृत बस्ती बसाउने चाहना भए पनि जग्गाको समस्याका कारण प्राधिकरणले अहिले गर्न नसक्ने बताएका छन् । “एकीकृत बस्ती विकासको बारेमा हामीले पनि प्राधिकरणमा छलफल गर्यौं,” उनले भने, “भूकम्पलाई अवसरको रूपमा लिएर काम गर्ने हो ।  तर, अहिले जनताको घरको छानो तत्कालै हाल्नुछ ।”
भूकम्पलाई अवसरको रूपमा लिएर काम गर्न प्राधिकरण गठन भएको हो । तर, प्राधिकरणका विज्ञ सदस्यहरू भने जग्गाको समस्या भएको भन्दै पुरानै ठाउँमा पुरानै ढंगले बस्ती राख्नुपर्ने बताउँछन् । “एकीकृत बस्तीको प्रक्रिया लामो हुन्छ । पहिला प्राधिकरणले सबै जग्गा लिने र त्यसपछि विकास गर्ने हो,” श्रेष्ठले भने, “जग्गाको समस्या छ । जनताको जीविकोपार्जनमा पनि समस्या आउँछ । अहिले जनतालाई कसरी चाँडो घर बनाउने कुरामा मात्र प्राधिकरण छ । एकीकृत बस्ती प्राधिकरणले बनाउँदैन । त्यो पछि सरकारले नै सोच्ला ।”
सरकारले प्राधिकरणमार्फत भू उपयोग नीति लागू गर्ने भनेपछि अधिकांश पीडित बस्ती विकासको कस्तो नीति आउने हो भन्दै केही वर्षका लागि अस्थायी घर बनाइरहेका छन् । कतिपय  पीडित ३÷४ वर्षका लागि भन्दै टहरा नै बनाउन व्यस्त छन् । तर, अहिले प्राधिकरणले नै पुरानै ठाउँमा बसे हुन्छ भन्न थालेपछि स्थानीय खुसी छन् । भूकम्पलाई विकासको अवसरका रूपमा सदुपयोग गर्दै दिगो विकासका लागि भू उपयोग नीति लागू गर्ने यसअघिको सरकारले बजेटमार्फत नै घोषणा गरेको थियो ।
भू उपयोग नीति लागू भए बस्ती, खेतीयोग्य जमिन, जंगल क्षेत्र, सहरी क्षेत्र, खानी, औद्योगिक क्षेत्र फरकफरक हुन्छन् । खेती नहुने तर सुरक्षित क्षेत्रमा बस्ती विकास हुन्छ । एकीकृत बस्तीमा विद्यालय, अस्पताल, सडक, बजार, पानी, विद्युत्जस्ता विकासका पूर्वाधार सबै पुगेको हुनुपर्छ । एकीकृत बस्तीमा विकास पूर्वाधार खर्चसमेत धेरै कम हुन्छ ।
भूकम्पबाट विस्थापित भई अहिले आफैं अस्थायी एकीकृत रूपमा बसोबास गरिरहेका १९३ बस्तीको बारेमा थप अध्ययन गर्ने प्राधिकरण विज्ञ सदस्य श्रेष्ठले बताए । प्राधिकरणको प्राविधिक टोलीले भौगर्भिक अध्ययन गरी यसरबो प्रतिवेदन पेस गर्ने उनले जानकारी दिए । प्राविधिक प्रतिवेदनका आधारमा बस्ती सार्नुपर्ने भए सरकारले जग्गा व्यवस्थापन गरी बस्ती सार्नेछ ।
प्राधिकरणले अनुदान लिनका लागि छिमेकी गाविस वा नगरपालिकासम्म घर बनाउन स्वीकृति दिने अर्का विज्ञ सदस्य ध्रुवप्रसाद शर्माले बताए । सानुपर्ने बस्तीका लागि सकेसम्म खाली रहेको सरकारी जग्गा प्रयोग गरिने उनको भनाइ छ । जग्गासम्बन्धी काम फास्ट ट्रयाकमा सल्ट्याउन जग्गा दर्ताको मन्त्रीपरिषद्मा रहेको अधिकार प्राधिकरणमा ल्याउने गरी कानुन परिमार्जन गर्न लागिएको उनले बताए ।
प्राधिकरणले जनतालाई घर पुनर्निर्माणका लागि ५० हजार रुपैयाँ अनुदान दिने कार्यक्रम सुरु गर्ने तयारी पूरा भएको जनाएको छ । दोलखाको सिंगटीआसपासका लादुक र लामिडाँडा २ गाविसबाट ५० हजार वितरण सुरु गर्ने उनले बताए ।
भूकम्पपीडितलाई घर पुनर्निर्माणका लागि ५० हजार अनुदान वितरणको अभियान फागुन २० बाट सिंगटीबाट सुरु गर्ने अभियान रोकिएपछि प्राधिकरण सदस्यहरुको टोली सिंगटी पुगेको हो । अहिले सिंगटीआसपासका २ गाविस लामिडाँडा र लादुकबाट अभियान सुरु गर्ने योजना रहेको उनीहरुले बताएका छन् । २ गाविसको अभियानको नतिजा हेरेर १ महिनापछि थप ४ गाविसमा अभियान सुरु गर्ने प्राधिकरणको योजना छ ।
  नबन्ने भो एकीकृत बस्ती        
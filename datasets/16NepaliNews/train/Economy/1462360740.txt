
﻿प्रकाश सुन्दास
काभ्रे, २२ वैशाख – पानी नपरेर समयमै खेती सुरु गर्न नपाएका भूकम्प अति प्रभावित राजधानीपूर्वका कृषकले रसायनिक मलका लागि भने चिन्ता लिनु नपर्ने भएको छ । नेपाल सरकारको पूर्ण स्वामित्वमा रहेको धुलिखेलस्थित कृषि सामग्री कम्पनी लिमिटेडले आफ्नो गोदाममा आवश्यक मल मौज्दात रहेकाले बालीमा लगाउनुपर्ने समय रसायनिक मल अभाव हुन्छ कि भन्ने चिन्ता नलिन कृषकलाई आग्रह गरेको छ ।
२ हजार टन क्षमताको गोदाममा अहिले २३ सय २० टन मल मौज्दात रहेको कम्पनी लिमिटेडका सूचना अधिकारी वासुदेव शर्माले जानकारी दिए । काभ्रे, सिन्धुपाल्चोक, दोलखा र रामेछाप जिल्लामा बिक्रीवितरणको जिम्मा पाएको कम्पनीबाट पछिल्ला दुई वर्षयता दोलखा र रामेछाप जिल्लामा भने बिक्रीवितरण शून्यप्रायः रहेको शर्माले बताए । ती जिल्लामा अहिले सिन्धुलीमा रहेको कृषि सामग्री कम्पनीले मल बिक्री गर्न थालेको छ । “खुर्कोटस्थित सुनकोशी नदीमा पुल नबन्दासम्म दोलखा र रामेछापका जिल्लामा हामीले नै बिक्री गर्दै आएका थियौं,” शर्माले भने, “तर पुल बनेपछि सिन्धुलीबाटै बिक्री हुन थालेको छ ।”
मौज्दात रहेको मलनाम परिमाण (टन) मूल्य (५० किलो प्रतिबोरा)युरिया २००१ १०४७डिएपी २५८ २३९६पोटास ६१ १६९६
कम्पनीमा मल मौज्दात भए पनि कृषक लिन भने आएका छैनन् । गत वर्ष यो समयमा दैनिक १५ सयदेखि २ हजार बोरा मल बिक्री हुने गरेकोमा यो वर्ष औसत १०÷१२ सय बोरामात्रै बिक्री भइरहेको छ । नाकाबन्दीका बेला वीरगन्जस्थित क्षेत्रीय गोदामबाटै सहकारीहरूले लगेका कारण कम्पनीमा मल थुप्रिएको हो । धुलिखेलस्थित कम्पनीमा नाकाबन्दीका बेला वीरगन्जबाट ४४ हजार २९० बोरा युरिया र ४२ हजार २५० बोरा डिएपी मल जिल्ला भित्रिएको थियो ।
मल खरिद–बिक्रीमा सहकारी
कृषि सामग्री कम्पनीबाट मल लैजाने सहकारी संघको संख्या पनि बढेको छ । व्यक्तिले खरिद गर्न नपाउने व्यवस्था भएपछि सहकारीको संख्यामा वृद्धि भएको हो । प्रांगारिक सहकारीदेखि उपभोक्ता सहकारीले समेत रासायनिक मल खरिद गरेर बिक्री गरिरहेका छन् । मल बिक्री गर्नेमा सबैभन्दा बढी ३१८ वटा सहकारी काभ्रेका छन् भने सबैभन्दा कम रामेछापका ३३ सहकारी छन् । त्यस्तै सिन्धुपाल्चोकका १५२ र दोलखाका ५४ वटा सहकारी कम्पनीमा दर्ता भएका छन् । दर्ता भएमध्ये ८० प्रतिशत सहकारी अझै सक्रिय छन् ।
कम्पोस्ट मलको झन्झट अन्त्य
गत वर्षसम्म रासायनिक मल खरिद गर्दा अनुदानको भर्भिक कम्पोस्ट मल अनिवार्य लैजानुपर्ने बाध्यता अब सहकारीहरूलाई हटेको छ । कृषि सामग्री कम्पनीबाटै कृषकले अनुदानमा मल पाउँदै आएकोमा अहिले यो अधिकार जिल्ला कृषि विकास कार्यालयमा निहित गराइएको छ ।
जिल्ला कृषि विकास कार्यालयले जिल्लाभित्र र बाहिरका गरी दुई वटा कम्पोस्ट मल कम्पनीसँग सम्झौता गरेर आवश्यक पर्ने कृषकलाई मल उपलब्ध गराउँदै आएको कार्यालयका बाली विकास अधिकृत थर्क जिसीले जानकारी दिए । कार्यालयको सिफारिसका आधारमा ५ रोपनीसम्म जमिन भएका कृषकले कुल बिक्री मूल्यको ५० प्रतिशत अनुदानमा कम्पोस्ट मल पाउने जिसीले बताए ।
 
  पूर्वका किसानलाई पर्याप्त मल        
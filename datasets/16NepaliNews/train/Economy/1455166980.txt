
﻿काठमाडौं, २८ माघ – चालू आर्थिक वर्षको पुसमा रोजगारीका लागि विदेश गएका ९८ नेपाली कामदारको मृत्यु भएको छ । वैदेशिक रोजगार प्रवद्र्धन बोर्डको तथ्यांकअनुसार चालू आवको पुससम्ममा ४६९ नेपाली कामदारले विदेशमा ज्यान गुमाइसकेका छन् ।
गत वर्षको यही अवधिमा ४२७ नेपाली कामदारको मृत्यु विदेशमा भएको थियो । यो तथ्यांक वैधानिक ढंगबाट श्रमस्वीकृति लिएर गएका कामदारको मात्र हो । अवैध ढंगबाट गएर मृत्यु हुने कामदारको संख्या पनि ठूलै रहेको अनुमान छ ।
सबैभन्दा बढी कामदारको मृत्यु मलेसियामा भएको छ । साउदी अरब, कतार, यूएई र कुवेतमा पनि बढी कामदारको मृत्यु भएको बोर्डले जनाएको छ । नेपाली कामदारको सडक दुर्घटना, सुत्दासुत्दै र कार्यस्थल दुर्घटनाका कारण मृत्यु हुने गरेको छ ।
प्रवद्र्धन बोर्डले विदेशमा गई काम गर्दागर्दै वा अन्य कारणले दुर्घटनामा परेर अंगभंग भएका ६० कामदारलाई आर्थिक सहायता प्रदान गरेको छ । बोर्डले आर्थिक सहायता १० हजारदेखि ३ लाख रुपैयाँसम्म दिने गर्छ । बोर्डले विदेशबाट आएका १७८ शव घरसम्म पु¥याएको छ । विदेशमा अलपत्र परेका १४० कामदारको उद्धार गर्ने प्रक्रियासमेत अगाडि बढेको बोर्डले जनाएको छ ।
नेपाल र विदेशको सवारी गुड्ने साइड फरक हुने भएकाले पनि नेपालीहरूको सडक दुर्घटनामा परेर मृत्यु हुने गरेको छ । तालिम नदिई अभिमुखीकरण तालिमको प्रमाणपत्रमात्रै बेच्ने गरेका कारण पनि विदेशमा कामदारको मृत्यु हुने गरेको वैदेशिक रोजगारविज्ञ डा. गणेश गुरुङ बताउँछन् । “ठूलो संख्यमा कामदारको मृत्यु भए पनि के कारणले भएको भनेर पोस्टमर्टमसमेत गरिँदैन,” उनले भने, “उनी भन्छन्, “कम्तीमा विदेशको सरकारी अस्पतालबाट पोस्टमर्टम गर्ने व्यवस्था गर्नुपर्छ ।”
दिनभरि ५० डिग्री तातो घाममा काम गर्ने र कोठामा आएपछि एयर कन्डिसनर (एसी) प्रयोग गर्ने भएकाले शरीरको तापक्रम नमिलेर पनि कामदारको मृत्यु हुने गर्छ । हृदयघात, आत्महत्या र प्राकृतिक कारणले पनि नेपाली कामदारको मृत्यु हुने बोर्डको तथ्यांकले देखाउँछ ।
  पुुसमा ९८ नेपालीले विदेशमा ज्यान गुमाए        

﻿काठमाडौं, ६ जेठ – नेपाल आयल निगम (एनओसी)ले भारतीय आयल कर्पाेरेसन (आईओसी)बाटै नेपालमा भित्रने पेट्रोलियम पदार्थको ट्यांकरमा ‘सेक्युरिटी लक’ राख्ने निर्णय गरेको छ ।  एनओसीले इन्धन चोरी र गुणस्तरमा बारम्बार गुनासो आउन थालेको भन्दै आईओसीबाट पेट्रोलियम पदार्थ लोड भएपछि ट्यांकरमा ‘सेक्युरिटी लक’ राख्ने निर्णय गरेको हो ।
नेपाल आयल निगमका नायव कार्यकारी निर्देशक सुशील भट्टराईको अध्यक्षतामा नेपाल पेट्रोलियम डिलर एसोसिएसन र नेपाल पेट्रोलियम ढुवानी महासंघ प्रतिनिधिसहितको बुधबार बसेको बैठकले आईओसीमै ट्यांकरमा सेक्युरिटी लक लगाउने निर्णय गरेको हो । “बाटोमै तेल चोरी गर्ने र मिसावट गरेर गुणस्तर ह्रास हुने गरेको गुनासो आउन थाल्यो,” निगमका प्रवक्ता मुकुन्द घिमिरेले कारोबारसँग भने, “त्यो रोक्नका लागि आईओसीबाटै लक लगाउन लागेको हो, लकको प्राविधिक विषय भने टुंग्याउन बाँकी छ ।” लक लगाएपछि प्राविधिक नोक्सानीबाहेक अन्य खर्च नहुने निगमको दाबी छ ।
लकका आधारमा ट्यांकर ‘फेब्रिकेसन’ लगाउनुपर्ने भएकाले कार्यान्वयन आउन केही समय लाग्ने भएको छ । यो प्राविधिक विषय टुंग्याउन नायव कार्यकारी निर्देशक भट्टराईको अध्यक्षतामा समिति गठन गरिएको छ । समितिले आईओसीसँग प्राविधिक विषयमा छलफल गर्नेछ । “लक खोल्ने साँचो आईओसीको र एनओसीको डिपोमा मात्र हुन्छ,” उनले भने, “यो बीच बाटोमा कसैले चाहेर पनि खोल्न सक्दैन ।”
भारतबाट नेपालमा भित्रने ट्यांकरको लक एउटा हुन्छ भने नेपालको डिपोदेखि पेट्रोल पम्पसम्म अर्काे लक हुन्छ । भारतमा लगाउने लक आईओसीले बेहोर्छ भने नेपालको डिपोबाट लगाउनुपर्ने लक एनओसीले बेहोर्नेछ । लकका लागि ट्यांकरमा चाहिने स्टिल फ्रेब्रिकेसनको खर्च व्यवसायीले नै बेहोर्ने निर्णय भएको छ ।
नेपाल पेट्रोलियम पदार्थ डिलर एसोसिएसनका अध्यक्ष लिलेन्द्र प्रधानले सेक्युरिटी लक लगाउन केही प्राविधिक काम बाँकी रहेको बताए । “लक लगाउन चेम्बरमा स्टिल फ्रेब्रिकेसन लगाउनुपर्ने हुन्छ,” उनले भने, “आईओसीको लक कस्तो छ, सोहीअनुरूप बनाउनुपर्छ । त्यसका लागि आईओसीसँग बुझ्नुपर्ने हुन्छ ।”
डिजेल, पेट्रोल, मट्टितेल र हवाई इन्धनलगायत ढुवानीमा असर नपर्ने गरी क्रमशः ‘सेक्युरिटी लक’ लगाउनुपर्ने प्रधानले बताए । “सबै ट्यांकरमा एकैपटक फ्रेब्रिकेसन लगाउँदा पेट्रोलियम आयात ठप्प जस्तै हुन्छ,” उनले भने, “वितरणमा असहज नहुने गरी पालैपालो फ्रेब्रिकेसन लगाउनुपर्छ ।” नेपालमा पेट्रोलियम पदार्थका १४ सय ट्यांकर रहेको अनुमान छ ।
  आईओसीबाटै इन्धनको ट्यांकरमा ‘सेक्युरिटी लक’        
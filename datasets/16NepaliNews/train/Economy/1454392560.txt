
﻿बर्दिया, १९ माघ (कास) : राजापुर भन्सार कार्यालय बर्दियाले चालू आर्थिक वर्षको ६ महिनामा ५१ प्रतिशत राजस्व संकलन गरेको छ । कार्यालयले पुस मसान्तसम्ममा ८६ लाख ७० हजार १०६ रुपैयाँ राजस्व संकलन गरेको हो । कार्यालयको ६ महिनाको लक्ष्य ८६ लाख रुपैयाँ तोकिएको थियो ।
भन्सार राजस्व ६१ लाख ९९ हजार ५७९ रुपैयाँ र भन्सार छली गरिएका मालसामान लिलामबाट २४ लाख ७० हजार ५२७ रुपैयाँ राजस्व उठेको छ । राजापुर भन्सार कार्यालयअन्तर्गत गुलरिया र ताराताल छोटी भन्सार कार्यालय सञ्चालनमा छन् । गत ६ महिनाको लक्ष्य भेट्टाउन गुलरिया छोटी भन्सार कार्यालयले ९ लाख ५५ हजार ३४८ रुपैयाँ र ताराताल छोटी भन्सार कार्यालयले ४ लाख ९९ हजार ३१३ रुपैयाँ राजस्व असुल गरेका थिए ।
राजापुर भन्सारले ४७ लाख राजस्व संकलन गरेको राजापुर भन्सार कार्यालयले जनाएको छ । यो आर्थिक जर्षमा कार्यालयको राजस्व असुलीको वार्षिक लक्ष्य १ करोड ६९ लाख ३७ हजार छ । भारतको नाकाबन्दी र मधेश आन्दोलनबाट जारी सीमा नाका अवरोधका कारण मुलुकले अर्बौं राजस्व गुमाइरहेका बेला सो भन्सार कार्यालयले यो राजस्व संकलन गर्नुले लक्ष्य पूरा गर्ने विश्वास रहेको राजापुर भन्सार कार्यालयका प्रमुख मनोजकुमार बिकले बताए ।
  लक्ष्य भेट्टाउँदै राजापुर भन्सार        
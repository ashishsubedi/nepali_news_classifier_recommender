
﻿मीनकुमार नवोदित
विराटनगर, २२ चैत – अनुदान पाउने भएपछि पूर्वी मोरङका कृषकहरू चैते धान खेतीतर्फ आकर्षित भएका छन् ।  उन्नत जातको बीउ र नयाँ प्रविधिबाट चैते धान खेती गर्दा सरकारले नगद अनुदान दिने भएपछि कृषकहरू आकर्षित भएका हुन् ।
प्रतिहेक्टर ५ हजार रुपैयाँ नगद र बीउमा ५० प्रतिशत अनुदान पाउने भएपछि जिल्लाका कृषकहरू चैतेधान खेतीतर्फ आकर्षित भएको जिल्ला कृषि विकास कार्यालय मोरङले जनाएको छ । एसआरआई प्रविधिबाट चैते धान खेती गर्दा उत्पादन बढी हुने र अनुदान पनि पाउने भएपछि कृषकहरू उत्साहित भएका छन् ।
विगतमा परम्परगत रूपमा चैते धानको खेती गर्दै आएका कृषकहरू अनुदान पाउने भएपछि एसआरआई प्रविधिबाट चैते धान लगाउन थालेका छन् । “अनुदान र उन्नत जातको बीउले निकै उत्साह थपेको छ,” मधुमल्लाका कृषक खेमबहादुर श्रेष्ठले भने, “गाउँका थुप्रै कृषकले यो वर्ष चैतेधान लगाउने तयारी गरेका छन् । दुई दिनअघि परेको पानीले कृषकमा थप उत्साह थपेको उनको भनाइ थियो ।
परम्परागत तरिकाबाट धान लगाउँदै आएका कृषकहरू उत्पादन बढी हुने, नगद र मेसिनसमेत अनुदान पाइने भएपछि अहिले भने एसआरआई प्रविधिबाट चैते धानखेती गरिरहेका छन् । जिल्ला कृषि विकास कार्यालय मोरङले बृहत्तर धान उत्पादन कार्यक्रमअन्तर्गत जिल्लाभरि ११ सय हेक्टर क्षेत्रफलमा चैते धान लगाउने उद्देश्य राखेको छ । यसअन्तर्गत जिल्लाका धान उत्पादन हुने पकेट क्षेत्रलाई छनोट गरेर कार्यक्रम लागू गरिएको कार्यालयका कृषि प्रसार अधिकृत सत्यदेव मण्डलले जानकारी दिए । मोरङमा सुन्दरदुलारी, मधुमल्ला, बेलबारी, बवियाविर्ता, उर्लाबारी, पथरीशनिश्चरे, झोराहाट, रञ्जनी, मृगौलियालगायतका क्षेत्रमा चैतेधान लगाउने गरिएको छ ।
कार्यालयले एसआरआई प्रविधिबाट चैतेधान लगाउने कृषकलाई ५ हजार नगद र बीउमा ५० प्रतिशत अनुदानका साथै प्रतिहेक्टर ५ टन धान फलाउनेलाई थप ५ हजार नगद दिने कार्यक्रम छ । मोरङमा यसअघि प्रतिहेक्टर ४ टन चैतेधान उत्पादन हुने गरेको थियो । मण्डलका अनुसार सिँचाइ सुविधा नपुगेका क्षेत्रमा समेत पम्पसेटबाट चैतेधान लगाउने कृषक बढेका छन् ।
पानी बन्द भए आन्दोलन
दुई जिल्लाको खेतीयोग्य जमिनमा सिँचाइ सुविधा पु¥याउँदै आएको सुनसरी–मोरङ सिँचाइ आयोजनाले बिनासूचना नहरमा पानी बन्द गरेपछि कृषक चिन्तित भएका छन् । आयोजनाले पूर्वसूचनाबिनै चैत ६ गतेबाट नहरमा पानी बन्द गरेको उपभोक्ताहरूले बताएका छन् ।
नहर मर्मत गर्न भन्दै आयोजनाले पानी बन्द गरेको छ । हिउँदे मकै, सूर्यमुखी, तरकारी बालीहरू लगाइसकेपछि चैतेधान रोपाइँ गर्ने तयारी गरिरहेको अवस्थामा सूचनाबिनै सुनसरी–मोरङ सिँचाइ आयोजनाले नहरमा पानी बन्द गरेको सुनसरी रामधुनीका कृषक जयबहादुर खनालले गुनासो पोखे । “चैते धान रोप्ने बेलामा नहरमा पानी बन्द गरिएको छ,” उनले भने, “यो के गरेको हो ? हामीले बुझ्न सकेका छैनौं ।”
नहरमा पानी तत्काल सुचारु गर्नुपर्ने मागसहित सुनसरी–मोरङ सिँचाइ आयोजना जल उपभोक्ता केन्द्रीय समन्वय समिति चतरा मूलनहर विराटनगरको नेतृत्वमा कृषकहरू आन्दोलित भएका छन् । उनीहरूले पहिलो चरणअन्तर्गत आयोजनामा ज्ञापनपत्र बुझाएका छन् । समितिका अध्यक्ष रामप्रसाद मेहताले दुई दिनभित्र नहरमा पानी सुचारु नगरिए चरणबद्ध आन्दोलनमा उत्रिने चेतावनी दिए । उनले आयोजनामा धर्ना, तालाबन्दीलगायतका आन्दोलन गर्ने तयारी भएको जनाए । आयोजनाका प्रमुख शिरिस कोइरालाले आफूखुसी नहरमा पानी बन्द गरेको उनको भनाइ थियो । “यदि माग सुुनुवाइ नभए हजारौं कृषक सडकमा उतार्छौं,” मेहताले भने, “विगतमा पानी बन्द गर्नुभन्दा एक महिनाअगाडि सूचना जारी गरिन्थ्यो । यसपटक त्यस्तो कुनै जानकारी गराइएन ।”
मोरङ र सुनसरीमा विस्तार भएको मुख्य नहर ५३ किलोमिटर छ । त्यसभित्र ११६ शाखा तथा उपशाखा नहर निर्माण भएको छ । सुनसरी चतराबाट सुरु भएको नहरमा कोसी नदीको पानी ०४२ सालदेखि वितरण हुँदै आएको छ । यो नहरले सुनसरीको ४० हजार र मोरङको २८ हजार हेक्टर जमिनमा सिँचाइ सुविधा पुर्याउँदै आएको छ ।
आयोजनाको पानी उपभोग गर्ने उपभोक्ता सम्मिलित जलउपभोक्ता समितिलाई समेत नरहमा पानी बन्द गर्ने जानकारी नभएको भन्दै १९ जल उपभोक्ता समितिका अध्यक्षहरूले पनि विरोध जनाएका छन् । जलउपभोक्ता समितिले उपभोक्ता समितिको नवीकरण, कार्यविधि, ज्यालादारीमा काम गर्ने कामदारहरूको विवरण, बजेट, नहर क्षेत्रमा पुनः बढेको अतिक्रमरणबारे आयोजनाको ध्यानाकर्षण गराइसकेको अध्यक्ष मेहताले बताए । तत्काल नहरमा पानी सुचारु नगरिए चैतेधान रोपाइँ प्रभावित हुने सुनसरी सीतागञ्जका तपनकुमार दासले बताए । बिउ सुक्न थालेको छ,” उनी भन्छन्, “नहरमा पानी बन्द गरिएपछि खेत सुख्खा छ ।”
आयोजनाका प्रमुख शिरिस कोइरालाले भने नहरमा पानी बन्द गर्ने विषयमा पटक–पटक सूचना सम्प्रेषण गरेको दाबी गरे । उनले जीर्ण नहर मर्मतसम्हारका लागि टेण्डरसमेत आह्वान भइसकेको जनाए । जीर्ण नहर मर्मत नगरिए वर्षायाममा ठूलो क्षति हुने उनको भनाइ छ । उनले चैतधानका लागिभन्दा असारे धानका लागि पानी जरुरी भएकाले संयुक्त संरचना निर्माणका लागि पानी बन्द गरिएको बताए । कोइरालाले फागुन १७ गते सार्वजनिक सूचना जारी गरी चैतको पहिलो हप्तादेखि पानी बन्द गरिएको स्पष्ट पारे ।
गत वर्ष लोहान्द्रा नदीको नहर फुट्दा ठूलो समस्या उत्पन्न भएको उनले बताए । अहिले नहर बन्द गरेर लोहोन्द्रा, झुम्का–चतराबीचमा पर्ने ५७ आरडी, विराटनगर शाखाको १०८ आरडीलगायतका स्थानमा नहरको मर्मत सुरु गरिएको छ । ती स्थानहरूमा तत्काल मर्मत नगरिए वर्षायाममा नहरमा पानी ल्याउन नसकिने भएकाले हिउँदमै काम थालिएको आयोजना प्रमुख कोइरालाको भनाइ छ । “वर्षायाममा किसानलाई समस्या नहोस् भनेर अहिले नै मर्मत थालेका हौं,” उनले भने, “त्यसले अहिले नहरमा पानी बन्द गरियो भनेर चिन्ता लिनु ठीक होइन ।”
  चैते धान लाउने कृषकलाई नगद र बीउमा अनुदान        

﻿नेपालगन्ज, १८ चैत – केही वर्षअघिसम्म भारतको तरकारी भेरी अञ्चलको सुर्खेत, दैलेख र जाजरकोटसम्मै पुग्ने गरेकोमा अहिले ती जिल्लाहरूमा उत्पादन भएको तरकारी नेपालगन्ज आएर देशका विभिन्न भागमा बिक्रीका लागि जान थालेको छ । नेपालगन्जमा थोक तरकारी पसल राखेको अक्रम तरकारी पसलले सल्यानको कपुरकोट, जाजरकोट, सुर्खेतलगायतका स्थानबाट तरकारी नेपालगन्ज ल्याएर पूर्वको झापासम्म र पश्चिमको महेन्द्रनगरसम्म पठाउने गरेको जनाएको छ ।
पछिल्लो समय ती जिल्लाहरूमा अग्र्यानिक तरकारी उत्पादन हुन थालेपछि नेपालभरि नै यताको तरकारीको माग बढेको अक्रम तरकारी पसलका सञ्चालक सेराज हलवाइले बताए । तरकारी बिक्री बढ्दै गएपछि हाल आएर पहाडी जिल्लाहरूमा पनि तरकारी उत्पादन अत्यधिक मात्रामा बढेको छ । भेरी अञ्चलको पहाडी जिल्ला जाजरकोटमा यो वर्ष ५ करोड रुपैयाँभन्दा बढीको तरकारी उत्पादन भएको जिल्ला कृषि विकास कार्यालय जाजरकोटले जनाएको छ । जिल्लाका ५ तरकारी संकलन केन्द्रबाट लिइएको तथ्यांकअनुसार कृषकले विभिन्न थरीका १० हजार ५२ क्विन्टल तरकारी उत्पादन गरेर ५ करोड २९ लाख १३ हजार ५२६ रुपैयाँ आम्दानी गरेको जिल्ला कृषि विकास कार्यालयले जनाएको छ ।
जिल्लाका मटेला, कालेगाउँ, भेरे, रिसाङ, होलु जिउला, काँस्तरामा तरकारी राम्रो उत्पादन हुने गरेको जिल्ला कृषि विकास कार्यालय जाजरकोटका प्रमुख चित्रबहादुर रोकायले जनाए । जाजरकोटसम्म सडक कालोपत्रे भई गाडीहरू ठूलो मात्रामा सञ्चालनमा आएपछि जिल्लामा उत्पादित तरकारी जिल्लाभित्र र बाहिरका प्रमुख बजारमा पुर्याउन सहज भएको उनको भनाइ छ । साना कृषकको स्थानीय संस्था र बजारमा पहुँच कार्यक्रमले जिल्लाका खलंगा, मटेला, फेरा, मोर्क र थलहमा संकलनकर्ता तथा व्यापारीबाट लिएको जानकारीका आधारमा कृषकले यो वर्ष ५ करोडको तरकारी उत्पादन गरेको हेल्भेटास नेपाल जाजरकोटकी प्रमुख शान्ति राईले बताइन् ।
उनका अनुसार यो आम्दानी पहुँच कार्यक्रम लागू भएका १३ गाविसका १ हजार ३२५ घरधुरीको मात्र हो । १५ वर्षदेखि कार्यक्रम लागू भएका ती गाविसका कृषकलाई तरकारी खेतीसम्बन्धी आवश्यक ज्ञान, सीप र प्रविधिका साथै उत्पादनलाई बजारसँग जोड्न सहयोग गरेपछि उनिहरू आकर्षित भएको प्रमुख राईको भनाइ छ ।
यसैगरी सल्यानको कपुरकोट त यो क्षेत्रकै सबैभन्दा बढी तरकारी उत्पादन गर्ने प्रमुख केन्द्र बनेको नेपालगन्जका तरकारी व्यवसायीहरूले बताएका छन् ।
  जाजरकोट, सल्यान र सुर्खेतको तरकारी नेपालगन्ज हुँदै देशभर        
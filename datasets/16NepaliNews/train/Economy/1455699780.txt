
﻿अनुप तिवारी
वीरगन्ज, ५ फागुन – वीरगन्ज भन्सारबाट छुट्ने सिलबन्दी गाडी नियन्त्रणमा लिएर प्रहरीले अनावश्यक दुःख दिएको व्यवसायीले गुनासो गरेका छन् । राजस्व तिरेर भित्र्याइएका सिलबन्दी गाडी प्रहरीले नियन्त्रणमा लिएर बिलबिजकबिनै धमाधम राजस्वलाई बुझाउन थालेपछि व्यवसायी त्रस्त बनेका हुन् ।
भन्सारले सिल लगाएको कन्टेनरको पनि प्रज्ञापनपत्र नभएको भन्दै प्रहरीले आइतबारमात्र ३ वटा गाडी राजस्वमा बुझाएको छ । प्रहरीले ना ५ ख ६४४६, ना २ ख २७२९ र ना ५ ख ७९२७ नम्बरको मालवाहक गाडी नियन्त्रणमा लिएर पथलैया राजस्वमा बुझाएको हो । सामानको बिलबिजक भएको प्रमाणित भएपछि राजस्वले बिनाजरिवाना ती गाडी छाडेको छ ।
राजस्व अनुसन्धान विभाग पथलैयाका प्रमुख अनुसन्धान अधिकृत ज्ञानेन्द्र ढकालले प्रहरीले पठाएको पत्र उद्धृृत गर्दै भने, “प्रहरी आफैंले गाडीमा ३ वटा सिल लागेको भनेको छ । तर, कागजात फेला नपरेको पनि लेखेको छ । बिनाकागजात भन्सारले मालवाहक सवारीमा सिल लगाउँदैन भन्ने सामान्य जानकारी पनि प्रहरीलाई नरहेको पाइयो ।”
केही व्यापारीले सुरक्षाकर्मीलाई प्रतिस्पर्धी व्यापारीको ट्रक नम्बर दिएर आफ्नो सामान सजिलै पास गराउन गलत सुराकी पनि दिँदै आएका छन् । प्रहरीको ज्यादतीले भन्सारको कामकाज नै ठप्प पार्ने अवस्थाको सिर्जना हुने आयातकर्ता र एजेन्टले बताएका छन् । भन्सार जाँचपास भई निस्केका मालवाहक सवारीको प्रज्ञापनपत्र नै च्यातेर समेत प्रहरीले राजस्वमा सामान बुझाउन थालेपछि व्यापारी त्रस्त बनेका छन् ।
प्रज्ञापनपत्र र बिलबिजक देखाउँदा पनि प्रहरी निरीक्षक गंगा सारुको नेतृत्वमा रहेको टोलीले कागजपत्रबिनै गाडी जिल्ला प्रहरी कार्यालयमा लिएर आएको एक पीडित व्यवसायीले बताए । प्रहरी उपरीक्षक राजुबाबु श्रेष्ठलाई व्यापारीले राति नै सिलबन्दी गाडीको सम्पूर्ण कागजात देखाए पनि उनले केही सुनुवाइ नगरेको उनले गुनासो गरे ।
भोलिपल्ट सार्वजनिक बिदा भएकाले प्रहरीले आइतबार ती गाडी कागजातबिना फेला परेको भन्दै थप कारबाहीका लागि पथलैयास्थित राजस्व अनुसन्धान विभागको कार्यालयमा पठाएको गियो । प्रहरीले भन्सार प्रक्रियाको सामान्य जानकारी नराख्दा समस्या सिर्जना भएको र व्यापारीले अनावश्यक दुःखमात्र पाएको भन्सारका अधिकृतले बताए ।
जाँचपास प्रक्रिया पूरा गरी राजस्व तिरेर भन्सारको गेट नम्बर २ अगाडि रोकिएका गाडी प्रहरीले नियन्त्रणमा लिएको वीरगन्ज भन्सारले जनाएको छ । भन्सार अधिकृत लोकराज पन्तले भन्सारको काम गर्ने तरिकाबारे प्रहरीलाई थाहा नहुँदा राजस्व तिर्ने व्यापारीले समेत दुःख पाएको गुनासो गरे । एसपी राजुबाबु श्रेष्ठले भने प्रहरी पुग्दा गाडीमा कागजात नभएको दाबी गरे । उनले भने, “भन्सारका जिम्मेवार अधिकारीले जाँचपास भएको कागजातबारे जानकारी गराएको भए तत्काल गाडी छाड्न सकिन्थ्यो ।”
प्रहरीले नियतवश गाडी नियन्त्रणमा लिएको र प्रज्ञापनपत्र देखाउँदा प्रहरीले लिन नमानेको भन्सार एजेन्टले गुनासो गरेका छन् । “प्रहरीको नियत ठीक भए पनि राजस्व तिरेर पनि दुःख पाएका छौं,” भन्सार एजेन्ट अशोकमान श्रेष्ठले भने । प्रहरीले राजस्वमा गाडी बुझाएपछि समयका साथै गाडीको भाडाको भार थप्दै जाने श्रेष्ठले बताए । एउटा ट्रक सामान राजस्वमा चेकजाँच गराउँदा कम्तिमा ३० हजार रुपैयाँ अतिरिक्त खर्च हुने गरेको व्यवसायी बताउँछन् ।
  वीरगन्जका व्यवसायी प्रहरीबाट ‘त्रस्त’        
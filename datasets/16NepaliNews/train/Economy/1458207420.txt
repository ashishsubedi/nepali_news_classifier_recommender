
﻿काठमाडौं, ४ चैत – पूर्वअर्थमन्त्रीहरूले सरकारलाई बोझ पर्ने गरी आन्तरिक ऋण नउठाउन सरकारलाई सुझाव दिएका छन् । पूर्वअर्थमन्त्रीद्वय डा. रामशरण महत र सुरेन्द्र पाण्डेले सरकारी खाता अधिक बचतमा रहेको र दाताको पैसासमेत खर्च नभएको स्थितिमा सरकारले उच्च ब्याजदर तिरेर आन्तरिक ऋण उठाउन नहुने बताएका हुन् ।
तत्कालीन अर्थमन्त्री महतले नै चालू वर्ष ८८ अर्ब आन्तरिक ऋण उठाउने घोषणा गरेका थिए । तर, सोचेअनुरूप सरकारले खर्च गर्न नसकेपछि आन्तरिक ऋण आवश्यकता नपर्ने महतको भनाइ छ । चालू वर्षको ८ महिना सकिँदासम्म कुल बजेटको ३१.२२ प्रतिशतमात्र खर्च भएको छ । विनियोजित शीर्षकगत बजेटअनुसार चालू खर्च ३९.७ प्रतिशत, पुँजीगत खर्च ११.९२ प्रतिशत र वित्तीय व्यवस्थापनमा ३१.७७ प्रतिशत खर्च भएको छ ।
सरकारले हरेक वर्षजस्तै चालू वर्ष पनि वर्षान्तमा अधिक खर्च हुने अनुमान गरी ८८ अर्ब ऋण उठाउने तालिका सार्वजनिक गरेको छ । चालू वर्ष उठाइने ऋणमध्ये ५ अर्ब नागरिक बचतपत्रको ८ प्रतिशत र ५० करोड वैदेशिक रोजगार बचतपत्रको ९ प्रतिशत ब्याजदर कायम गरिएको छ । २० अर्ब ५० करोडको ट्रेजरी बिल र ६२ अर्बको विकास ऋणपत्रको ब्याजदर बोलकबोलबाट तय गर्ने प्रचलन छ । यसरी बिक्री गरिने ऋणपत्रमा ब्याज तिर्दा राज्यलाई व्ययभार थपिने पूर्वअर्थमन्त्रीहरूको भनाइ छ ।
“अहिले ट्रेजरी पोजिसन राम्रो छ, सरकारले ब्याजमात्रै तिर्नका लागि आन्तरिक ऋण उठाउनु पर्दैन,” बुधबार संसद्को अर्थ समितिमा विकास बजेट खर्चको अवस्था र पूर्व बजेट छलफलमा महतले भने, “७० अर्ब ट्रेजरी बचत रहेका बेला ८८ अर्ब आन्तरिक ऋण चाहिँदैन ।”
उनले ट्रेजरी ड्राई भएको (सरकारी खाता रित्तिएको) बेलामात्र आन्तरिक ऋण उठाउनुपर्ने तर ब्याज तिर्नकै लागि ऋण उठाउन नहुने बताए । सरकारी खर्च रफ्तारमा होला भन्ने आधारमा आफूले आवश्यक ऋण उठाउन पनि सकिने गरी व्यवस्था गरिएको उनको भनाइ छ । महतले नै चालू बजेट ल्याएका थिए ।
बैठकमा अर्का पूर्वअर्थमन्त्री पाण्डेले आन्तरिक ऋण उठाउने भनेको बजारबाट पैसा खिच्नु हो भन्दै बजारबाट अहिले धेरै पैसा तान्न नहुने बताए । “ब्याजको भारका लागि आन्तरिक ऋण उठाउनु पर्दैन,” सत्तारूढ दल एमालेका आर्थिक विभाग प्रमुखसमेत रहेका उनले भने, “भएको स्रोत खर्च भएको छैन, दाताको पैसा त्यसै छ । पहिले भएको खर्च गरौं, अनि उठाउँला ।” उनले सरकारी निकायबीचकै समन्वय अभावमा करिब ९० अर्ब रुपैयाँ (९० करोड डलर) विदेशी ऋण तथा अनुदान परिचालन हुन नसकेको भन्दै स्रोत परिचालनमा सरकारी संयन्त्र असफल देखिएको दाबी उनले गरे ।
अर्थसचिव लोकदर्शन रेग्मीले अपेक्षाभन्दा कम राजस्व उठ्ने संकेत देखिएपछि आन्तरिक ऋण उठाउन थालिएको बताए । “४५० अर्ब राजस्व उठाउने लक्ष्य हो तर ५० अर्ब कम होला जस्तो छ,” उनले भने, “कम भएको राजस्व पूर्ति गर्ने विभिन्न औजारमध्येको एक आन्तरिक ऋण भएकाले ८८ अर्ब उठाउने प्रक्रिया अघि बढाइएको हो ।”
अघिल्लो वर्ष उठेको राजस्वको ५ प्रतिशत ओभरड्राफ्ट सुविधा उपयोग गर्न सरकारलाई बाधा नपर्ने उनले बताए । “पर्याप्त बजेट भए पनि गैरआर्थिक (भूकम्प र अघोषित नाकाबन्दीका) कारण इन्धनलगायतका सामग्री अभाव हुँदा विकास निर्माणको काम अगाडि बढ्न नसकेको र त्यसको सीधा प्रभाव बजेटमा परेको छ,” रेग्मीले भने । समयमै बजेट खर्च नभएकाले चालू वर्षमा पनि आयोजनाहरूको प्रगति सन्तोषजनक नदेखिएको उनको भनाइ छ ।
बैठकमा मन्त्रालयहरूले बजेट बनाउँदा बढी बजेट राख्न हानाथाप गरे पनि खर्च गर्न नसकेकाले खर्च गर्नसक्ने कार्यक्रम र विश्वसनीय आधार हेरेरमात्र बजेट विनियोजन गर्नुपर्नेमा जोड दिइएको छ । अधिक बजेट रहेका सबैजसो विकासे मन्त्रालयको बजेट खर्चको अवस्था दयनीय छ । चालू वर्ष ऊर्जा मन्त्रालयलाई ५१ अर्ब २१ करोड रुपैयाँ बजेट विनियोजन भए पनि फागुनसम्म ८.८५ प्रतिशत खर्च भएको छ । त्यस्तै सबैभन्दा धेरै विकास बजेट खर्च गर्नुपर्ने भौतिक पूर्वाधार तथा यातायात मन्त्रालयले विनियोजित बजेटको २०.३३ प्रतिशत खर्च गरेको छ ।
हाल वित्तीय क्षेत्रमा अधिक तरलता छ, जसका कारण वित्तीय क्षेत्रमा ब्याजदर निकै कम छ । ब्याजदर कम हुँदा पुँजी पलायनले प्रश्रय पाउँछ । सरकारले ऋण उठाउँदा छोटो अवधिका लागि राम्रो भए पनि खर्च गर्ने रफ्तार बढेसँगै फेरि सबै रकम वित्तीय क्षेत्रमै आउने भएकाले समस्या उस्तै हुन्छ । सरकारले ऋण उठाए राष्ट्र बैंकले आफ्ना मौद्रिक उपकरण प्रयोगमा ल्याउँदैन । सरकारले ऋण उठाएर खर्च नगरेको स्थितिमा र उठाएको ऋणका कारण आयात वृद्धि भएमा भने तरलता व्यवस्थापन सहज हुन्छ । तर, अधिक आयात अर्थतन्त्रका लागि राम्रो हुँदैन । पुँजीगत वस्तु आयात भएमा भने त्यसले दीर्घकालीन रूपमा सकारात्मक प्रभाव पार्छ ।
सबैभन्दा बढी समय अर्थ मन्त्रालयको जिम्मेवारी सम्हाल्दै आएका र अर्थतन्त्रको राम्रो ज्ञान रहेका महतले अन्ततः विकास निर्माणको काम नहुनुमा कर्मचारीलाई दोष दिएका छन् । असोजदेखि देखिएको सीमा नाका अवरोधले यो वर्ष काम गर्न केही कठिन देखिए पनि कर्मचारीतन्त्रमा काम नगर्ने प्रवृत्ति हावी हुँदा विकास निर्माणको काम प्रभावित भएको दाबी उनको छ । महतले साउन १ मै सबै मन्त्रालयमा बजेटको अख्तियारी दिइए पनि आयोजना प्रमुखले निकै पछिसम्म अख्तियारी नआएको भनेर काम नगर्ने प्रवृत्ति मौलाएको दाबी गरे ।
भूकम्पपीडितलाई चैतभित्रै ५० हजार
राष्ट्रिय योजना आयोगका उपाध्यक्ष डा. युवराज खतिवडाले भूकम्पप्रभावित क्षेत्रमा आवास पुनर्निर्माण लगत संकलन भइसकेका जिल्लाका भूकम्पपीडितलाई घर निर्माण गर्न चैतभित्रै अनुदान रकम पहिलो किस्ता दिने बताएका छन् । लगत संकलन सकिएको प्रतिवेदन आउनेबित्तिकै अनुदान वितरण सुरु गरिने भन्दै उनले पहिलो चरणमा दोलखाको लादुक र लामिडाँडा गाविसमा अनुदान दिइसकिएको बताए । “गाविसस्तरको गणना सकिनेबित्तिकै त्यसको विवरण प्राधिकरणमा सिधै अद्यावधिक हुने भएकाले स्थानीयस्तरबाट प्रतिवेदन आउनेबित्तिकै अनुदान वितरण गर्न सकिन्छ,” राष्ट्रिय पुनर्निर्माण प्राधिकरण निर्देशक समितिका सदस्यसमेत रहेका खतिवडाले बैठकमा भने, “जिल्लाहरूमा अहिले लगत संकलनको काम भइरहेकाले भन्नेबित्तिकै अनुदान पाउन नसकिएको हो ।”
  ‘सरकारलाई भार थपेर ऋण नउठाऊ’        
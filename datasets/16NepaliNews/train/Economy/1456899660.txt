
﻿काठमाडौं, १९ माघ – श्रम तथा रोजगार राज्यमन्त्री दीपक बोहराले प्रहरीले गरेको म्यानपावर एजेन्सीमाथि छापा मार्ने र सञ्चालकलाई पक्राउ गर्ने क्रियाकलाप रोक्न नसकिने बताएका छन् । प्रहरीले आफ्नै अधिकार क्षेत्रभित्र रहेर काम गरेकाले रोक्न नमिल्ने तर्क उनको छ ।
वैदेशिक रोजगार व्यवसायी संघसँगको भेटमा मन्त्री बोहराले प्रहरीले वैदेशिक रोजगारको नाममा मानव बेचबिखन र विदेशी मुद्रा अपलचन गरेको आरोपमा म्यानपावर एजेन्सीमाथि छापा मारेको बताए । नेपाल प्रहरीले फागुन १२ गते १८ म्यानपावर एजेन्सीमा छापा मारी सञ्चालकलाई समेत नियन्त्रणमा लिएको थियो ।
दि रिभर ओभरसिजका सञ्चालक रघु पुरी र शिखर इन्टरनेसनलका सञ्चालक अनुज प्रधानलगायत पक्राउ परेका छन् । संघका अध्यक्ष विमल ढकालको म्यानपावर खगोल ओभरसिजममा समेत छापा मारिएको थियो । १८ मध्ये ६ वटा म्यानपावर एजेन्सीलाई वैदेशिक रोजगार ऐनबमोजिम कारबाहीका लागि वैदेशिक रोजगार विभागमा पठाइएको छ भने बाँकी १२ वटा म्यानपावर एजेन्सीमाथि प्रहरीले नै अनुसन्धान गरिरहेको छ ।
व्यवसायीले कानुनविपरीत प्रहरी, राजस्व अनुसन्धान विभागलगायत म्यानपावर एजेन्सीमाथि अनुगमन गर्न सक्रिय रहेकाले रोक्न मन्त्रीसमक्ष आग्रह गरेका थिए । संघले प्रहरी नियन्त्रणमा रहेकालाई तत्काल छोड्ने वातावरण बनाउनइदिन पनि मन्त्रीलाई आग्रह गरेको छ । “प्रहरीको कामलाई हामीले रोक्न मिल्दैन । मानव बेचबिखन तथा विदेशी मुद्रा अपचलनबाट छापा मारेको देखिन्छ । यो वैदेशिक रोजगार ऐनभित्र नपर्ने भएकाले श्रम मन्त्रालयले केही गर्न सक्दैन,” मंगलबार व्यवसायीसामु श्रममन्त्री बोहराले भने ।
संघ अध्यक्ष ढकालले कानुन मिचेर प्रहरीले छापा मार्दै व्यवसायलाई नियन्त्रणमा लिएकाले मुक्त गर्नुपर्ने बताए । व्यवसायीको भेलाले प्रहरीको कामप्रति असन्तुष्टि जनाउँदै म्यानपावर एजेन्सी बन्द गर्ने निर्णय गरेको थियो । “कानुन मिचेर काम गर्ने होइन । कारबाही सही ढंगले गर्नुपर्छ,” ढकालले भने ।
संघका पूर्वअध्यक्ष बलबहादुर तामाङले वैदेशिक रोजगार ऐन २०६४ मा प्रहरीले अनुसन्धान गर्ने क्षेत्र नभएको भन्दै कुन कानुनबमोजिम म्यानपावर एजेन्सीमाथि छापा मारेको हो भन्ने प्रश्न मन्त्रीसमक्ष गरे । मन्त्री बोहराले भने मानव बेचबिखन र विदेशी मुद्रा अपचलन वैदेशिक रोजगार ऐनभित्र नरहेको जवाफ दिएका थिए ।
  म्यानपावरको छापा रोक्न मिल्दैन : श्रममन्त्री        
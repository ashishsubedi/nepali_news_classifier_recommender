
﻿
काठमाडौं/ नेपाल–बंगलादेशबीच व्यापार विस्तार र लगानी प्रवद्र्धन गर्ने उद्देश्यले आउँदो माघ ७ देखि ११ सम्म भृकुटीमण्डप प्रदर्शनीस्थलमा दोस्रो बंगलादेश व्यापार मेला हुने भएको छ ।
बंगलादेशी दूतावासको आयोजनामा हुने मेलामा निर्माण सामग्री, तयारी पोसाक, हस्तकला तथा छाला उत्पादन, औषधि एवं औषधिजन्य उत्पादन, विद्युतीय उपकरण र सूचना प्रविधिसँग सम्बन्धित वस्तु प्रदर्शनीमा राखिनेछ । राजधानीमा आयोजित पत्रकार सम्मेलनमा नेपालका लागि बंगलादेशी राजदूत मास्फी विन्टे शाम्सले बंगलादेश–नेपालबीच व्यापार विस्तारका प्रशस्त सम्भावना रहेको बताउँदै दुवै मुलुकका निजी क्षेत्रका उद्यमी व्यवसायीलाई एक स्थानमा जमघट गराएर त्रिपक्षीय व्यापार बढाउन मेला आयोजना गरिएको जानकारी दिइन् ।
कार्यक्रममा व्यापार वाणिज्यका साथै द्विपक्षीय सम्बन्धका विविध आयामबारे दुवै मुलुकका प्रतिष्ठित व्यक्ति एवं उद्यमी सम्मिलित ‘नेपाल–बंगलादेश विजनेस फोरम’ सञ्चालन गरिनेछ ।
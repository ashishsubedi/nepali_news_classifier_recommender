
﻿छबिलाल बगाले
लमजुङ, ९ फागुन – लमजुङको पर्यटकीय गाउँ सिउरुङमा समूह बनाएर अलैंचीका बिरुवा उत्पादन थालिएको छ । पर्यटन प्रवद्र्धनसँगै गाउँलेहरु अलैंचीको खेतीतर्फ आकर्षित हुन थालेका हुन् ।
लमजुङका अधिकांश गाविसहरु अलैंचीका लागि प्रख्यात छन् । अन्य बालीको तुलनामा अलैंची फस्टाएपछि जिल्लाका कृषक अलैंचीमा लागेका छन् । पर्यटनमा होमिएका गाउँहरु पनि एग्रो टुरिजमको अभियान लिएर अलैंचीतर्फ आकर्षित भएपछि उनीहरुको आयआर्जनसमेत वृद्धि हुन थालेको छ ।
“हामीले ०६९ सालबाट अलैंचीका बिरुवा उत्पादन गर्न जिल्ला कृषि विकास कार्यालयको अनुदानमा नर्सरी बनाएका हौं,” समूहका कृषक एवं सिउरुङ पर्यटन विकास समितिका सचिव उमरबहादुर गुरुङ भन्छन्, “गाउँमा पर्यटन व्यवसाय त छँदैछ । हामी अझ आत्मनिर्भर हुन अलैंचीतर्फ पनि लागिपरेका हौं ।”
गाउँलाई पर्यटनसँगै कृषिमा पनि आत्मनिर्भर बनाउने उद्देश्यले गाउँलेहरुले ९ जनाको समूह बनाएर सुरु गरिएको अलैंची नर्सरीबाट अघिल्लो वर्ष ८ लाख रुपैयाँबराबरको अलैंचीको बिरुवा बिक्री गरेको सचिव गुरुङ बताउँछन् । “अलैंचीका बिरुवा उत्पादन सुरु गरेको ३ वर्षमै हामी सफल भयौं,” गुरुङले भने, “यो वर्ष जिल्लामा अलैंचीका बेर्ना पाउन मुश्किल छ । तर, हाम्रो समूहले १२ लाखबराबरको बिरुवा बेच्ने तयारी गरेको छ । त्यसपछि पनि नर्सरीमा अझै डेढ लाख बिरुवा स्टक रहन्छ ।”
ग्रामीण पर्यटनमा छलाङ मारेको यो गाउँले एग्रो टुरिजमको रूपमा विकास गर्ने लक्ष्यसमेत लिएको छ । गाउँमा अलैंचीको विकास गरी राज्यको मागलाई केही सहयोग गर्ने समूहको चाहना छ । यो वर्ष जिल्ला कृषि विकास कार्यालय र उद्योग वाणिज्य संघको सहयोगमा जिल्लाका कृषकलाई आवश्यक पर्ने अलैंचीका बिरुवा वितरण गर्ने तयारीका साथ बसेको सचिव गुरुङको भनाइ छ ।
केही वर्षअघिसम्म जिल्लाका कुनैकुनै ठाउँमा कमैमात्र पाइने अलैंचीको अहिले व्यावसायिक रूपमै खेती गर्न थालिएको छ । मौसम र हावापानीको मात्रा मिलाउन सके अन्य बालीको तुलनामा तेब्बरले लाभ लिन सकिने भएका कारण पनि कृषकहरुको आकर्षण अलैंचीतर्फ बढेको जिल्ला कृषि विकास कार्यालय लमजुङले जनाएको छ ।
अहिले जिल्लाका अधिकांश गाविसमा अलैंची विस्तार भएको छ । मकै, आलुलगायत बाली लगाउनुभन्दा सिँचाइ पुगेका ठाउँमा अलैंची रोप्दा राम्रो आम्दानी हुने कृषकको भनाइ छ । सरोकारवाला संघ–संस्थाहरुले परम्परागत प्रविधिबाट अलैंचीखेती गर्दै आएका कृषकका लागि नयाँ प्रविधिबाट खेती गर्ने सीप तथा तालिमको व्यवस्था गरिदिनुपर्ने कृषकको माग छ ।
  समूहमा अलैंचीका बिरुवा उत्पादन        
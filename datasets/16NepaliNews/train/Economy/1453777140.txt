
﻿भन्सार प्रशासनमा कहाँकहाँ सुधारको आवश्यकता छ भन्ने लाग्छ ?
भन्सार प्रशासनको प्रभावकारिता र गुणस्तरीय सेवामार्फत राजस्व संकलन र व्यापार सहजीकरणको कार्यलाई सहयोग पुग्ने सुधारका कार्य भइरहेका छन् । विगतदेखि सञ्चालनमा रहेका आवधिक सुधारका कार्यक्रमले भन्सार प्रशासनको छवि र कार्यकुशलतामा समेत सकारात्मक प्रभाव पारेको छ । यस सन्दर्भमा भन्सार प्रशासनको भूमिका, कार्यशैली र दक्षतालाई प्रवद्र्धन गर्ने गरी काम गर्दै छौँ । आगामी दिनमा भन्सार प्रक्रियालाई सहजीकरण गर्न सूचना प्रणालीको प्रयोगलाई व्यापकता दिने, भन्सार पूर्वाधार सेवाको विकास गर्ने, जनशक्ति विकासमा योजनाबद्ध रूपमा अगाडि बढ्ने दिशामा सुधारको आवश्यकता छ जस्तो लाग्छ । त्यस्तै, वैध व्यापारको प्रवद्र्धन गर्न घोषणा र मूल्यांकन प्राणालीमा आधुनिक पद्धति र विधिको प्रयोग गर्ने र व्यापार लागत न्यूनीकरण गर्न भन्सार र गैरभन्सारजन्य अवरोधहरू हटाउन सहयोग पुग्ने नीति, संरचना, प्राणाली, जनशक्ति र पूर्वाधार विकासमा सुधारको आवश्यकता रहेको छ ।भन्सार प्रशासनलाई सर्वसाधारणले सकारात्मक रूपमा हेर्दैनन्, किन नि ?
भन्सार प्रशासनको इतिहास लामो छ । विगतमा भएका नीतिगत र प्रक्रियागत व्यवस्थाका कारण भन्सारप्रति सकारात्मक धारणा नरहेको हो जस्तो लाग्छ । भन्सारको कार्यप्रणाली अस्पष्ट हुँदा सिर्जित अन्योलले पनि त्यस्तो अवस्था सिर्जना भएको हो । तर, हालको अवस्था भिन्न छ । सरल र सहज कार्यशैली, पारदर्शी ऐननियम र कार्य प्रक्रिया भन्सार प्रशासनले अवलम्बन गरिसकेको छ । निजी क्षेत्र, नागरिक समाज तथा प्रेसको क्रियाशीलता तथा व्यावासयिक जनशक्तिलगायतका कारणले भन्सारको भूमिका परिवर्तन हुँदै गएको छ । गलत नियत र कार्यशैली अवलम्बन गर्ने कर्मचारीउपर कारबाही भएका छन् । अर्थ मन्त्रालय र विभाग स्वयंको सूक्ष्म अनुगमन तथा प्रविधिमा आधारित नियमनका कारण भन्सार प्रशासनमा बहुआयामिक परिवर्तन आएको छ । भन्सार प्रशासनले विपत्को अवस्थामा आधारभूत वस्तुको आपूर्तिलाई व्यवस्थित गर्न गरेको प्रयासका कारण पनि भन्सारलाई हेर्ने दृष्टिकोण सकारात्मक बन्दै गएको छ ।तपाईं महानिर्देशक भएपछिको पहिलो बजेटले दिएको लक्ष्य भेट्न नसक्ने देखिएको छ । के गर्नुहुन्छ ?
भन्सार विभाग र अन्तर्गतका निकायको कार्यसम्पादनको स्तर मापन राजस्व संकलनको स्थितबाट हुन्छ । राजस्वको झन्डै ५० प्रतिशत हिस्सा भन्सारले संकलन गर्ने कारण पनि भन्सार प्रशासनको भूमिका महत्त्वपूर्ण रहेको छ । भन्सारले चालू आवमा २ खर्ब ५ अर्ब रुपैयाँ राजस्व संकलन गर्नुपर्ने लक्ष्य रहेकोमा पहिलो ६ महिनामा ९३ अर्ब ५३ करोड ५७ लाख संकलन गर्नुपर्ने थियो । यो लक्ष्यको केही कम राजस्व संकलन भएको हो ।
विभागले साउनमा लक्ष्यको १०२ प्रतिशत संकलन गरेको भए पनि पछिल्ला चार महिनामा सीमानाकामा भएको अवरोधका कारण अत्यन्त न्यून राजस्व संकलन हुन सकेको छ । तर, पुसदेखि केही अनुकूलता सिर्जना भएको छ । सीमानाकामा भइरहेको अवरोध तत्काल अन्त्य भएमा विभागले यस वर्षको लक्ष्य पूरा गर्ने सक्ने विश्वास छ ।
हाल वैकल्पिक कार्ययोजनामार्फत राजस्व संकलनलाई व्यवस्थित गर्ने प्रयास गरिएको छ । वातावरण सहज हुँदा अत्यावश्यक वस्तुको आयात बढ्ने, पुनर्निर्माणको काम अघि बढ्दा त्यसका लागि आवश्यक पर्ने सामग्री मुलुक भित्रिने सम्भावना छ । त्यसले राजस्व संकलन लक्ष्यअनुरूप हुने सम्भावना देखिन्छ । सीमा क्षेत्रमा देखिएको असहजता लम्बिए लक्ष्य परिमार्जन गर्नुपर्छ ।वीरगन्ज नाकामा अवरोध हुँदा अन्य नाकामा परेको चाप धान्न कसरी काम गरिरहनुभएको छ ?
मुलुकको प्रमुख भन्सार नाका वीरगन्जबाट हुने नियमित आयात प्रभावित हुँदा अन्य नाकामा स्वाभाविक रूपमा चाप बढेको छ । वीरगन्जबाट आयात हुने सामग्रीमध्ये अधिकांश सामग्री भैरहवा, विराटनगर, मेची, नेपालगन्ज, कृष्णनगर नाकाबाट भित्रिएका छन् । तर, ती नाकाको क्षमताभन्दा बाहिर गएर सामग्री भित्रिएका छैनन् । भैरहवा, विराटनगर र मेचीमा पर्याप्त जनशक्ति छ । ती क्षेत्रमा पूर्वाधार सीमित भएका कारण जाँच पास गर्ने स्थानको अभाव भने भएको अनुभव भयो । विराटनगर जुटमिल तथा भैरहवाको प्रस्तावित एकीकृत भन्सार जाँच चौकीका लागि अधिग्रहण गरिएको क्षेत्र र विशेष आर्थिक क्षेत्रको परिसरलाई समेत भन्सारक्षेत्र तोकी मालबाहक सवारीसाधनको व्यवस्थपान र जाँचपास गरिएको छ ।यस्तोमा चुहावटको सम्भावना बढ्छ कि होइन ?
कार्यचाप बढ्दैमा राजस्व चुहावट नै भइहाल्छ भन्ने छैन । तर, नियमितभन्दा बढी सजगता बढाउनु जरुरी हुन्छ । त्यसो हुँदा यस क्रममा विभागको इन्टेलिजेन्स शाखाको भूमिका बढाउने, स्थलगत अनुगमनको क्रमलाई बढाउने, सार्वजनिक सञ्चारबाट प्राप्त भएका र विभागको तर्फबाट नै प्राप्त गरिएका सूचनाका आधारमा परीक्षण गर्ने काम भएको छ । गत असोज ७ गतेपछि जाँचपास भएका केही सामग्रीहरूको जाँचपासपछिको परीक्षणलाई जोड दिने गरिएको छ ।भन्सारमा प्रविधि प्रयोगको अवस्था कस्तो छ ?
हाम्रो भन्सारमा संसारभरि प्रयोगमा रहेका प्रविधि प्रयोग गरिँदै छ । वेबमा आधारित आसिकुडा प्रणालीको सुरुवात, आइपी क्यामराको माध्यमबाट भन्सार जाँचपास प्रक्रियाको निगरानी, विस्तृत सूचनासञ्जालको प्रयोग गरी भन्सार घोषणाको अनुगमन, वस्तु वर्गीकरणका लागि अत्याधुनिक सुविधासहितको भन्सार प्रयोगशालालगायतको काम भइरहेको छ । अनलाइनमा आधारित सर्च इन्जिनसहितको एकीकृत भन्सार दरबन्दी, दरबन्दीसम्बन्धी मोबाइल एप्लिकेसनलगायत एक्स रे मेसिनहरूको पूर्ण उपयोग गरिएको छ ।सुधार तथा आधुनिकीकरण रणनीति एवं कार्ययोजना कार्यान्वयनको अवस्था कस्तो छ ?
भन्सार सुधार तथा आधुनिकीकरण रणनीति र कार्ययोजनाको कार्यान्वयन योजना अगाडि बढेको छ । हालसम्म सम्पन्न भएका तेस्रो रणनीतिक योजना र हाल कार्यान्वयनमा रहेको चौथो चरणको रणनीतिक कार्ययोजनाका आधारमा नै भन्सार प्रशासनमा सुधार गरिएको छ । वैध व्यापारको माध्यमबाट राजस्व संकलन गर्न कार्यप्रणालीमा सुधार गर्ने, विद्युतीय सेवालाई विस्तार गर्ने, जोखिममा आधारित परीक्षणमा जोड दिने, पूर्वाधार सेवासहित जनशक्ति विकासका कार्यक्रम सञ्चालन गरिएका छन् । रणनीतिक योजनाको कार्यान्वयनले वाञ्छित नतिजा दिइरहेका छन् ।
कम भन्सार मूल्यांकन र न्यून बिजकीकरणका समस्या नियन्त्रण गर्न के–के प्रयास भएका छन् । भन्सार प्रशासनको हालको ठूलो चुनौती नै सही घोषणा र मूल्यांकनका माध्यमबाट उचित राजस्व संकलन गर्नु हो । न्यून विजकीकरण नियन्त्रण गरी अर्थतन्त्रमा पार्ने नकारात्मक असरको निराकरण गर्न अत्यावश्यक भइसकेको छ । हालको भन्सार ऐनले कारोबार मूल्यलाई नै आधार मानेर भन्सार महसुल असुल गर्नुपर्ने व्यवस्था गरेको भए तापनि वस्तुको मूल्य घोषणा नहुँदा भन्सार मूल्यांकन र बजार मूल्यको बीचमा सामञ्जस्यता छैन ।
यो समस्या समाधान गरी भन्सार मूल्यांकनलाई यथार्थपरक बनाउन न्यून विजकीकरण भएका सामग्री खरिद गर्ने गरिएको छ । अन्तरकार्यालयमा भन्सार मूल्य सूचना प्रणालीको विकास गरिएको छ । भन्सारमा हुने न्यून विजकीकरण नियन्त्रण गर्न मालवस्तुको आयात/निर्यातमा प्रयोग हुने कागजातको सूक्ष्म विश्लेषण गर्ने र सूचना प्रणालीको माध्यमबाट मूल्य स्थापित गर्ने कार्य पनि गरिएको छ ।यो प्रयास पर्याप्त छ भन्ने लाग्छ ?
यी प्रयासले शतप्रतिशत सकारात्मक नतिजा नदिए पनि भन्सार मूल्यांकनमा सुधार गर्न भने मद्दत पुगेको छ । भन्सार मूल्य घोषणाको सबल सूचना प्रणाली विकास गर्न आज (मंगलबार)देखि प्रयोगमा ल्याइएको आसिकुडा वल्र्डमा मूल्यांकन नियन्त्रणसम्बन्धी सूचना प्रणाली विकास गरिएको छ । त्यस्तै, उच्च जोखिमयुक्त वस्तुमा अधिकतम खुद्रा मूल्य प्रकाशित गरी वस्तुमा टाँस गर्नुपर्ने व्यवस्था गरिएको छ । निश्चित समय अवधिभित्र आयात भएका वस्तुमा मात्र केन्द्रित जाँचपास परीक्षणलगायतका प्रयास हुँदै छन् । यसले आगामी दिनमा सही मूल्य घोषणा गर्नु बाध्यकारी हुँदै जाने विश्वास छ ।आन्तरिक राजस्व, भन्सार र राजस्व अनुसन्धान विभागबीच एकीकृत सूचना प्रणाली लागू गर्ने भनिए पनि किन हुन सकेन?
राजस्व संकलन र परिचालनमा संलग्न अर्थ मन्त्रालयअन्तर्गतका सबै विभागका बीच एकीकृत सूचना प्रणालीको विकास र सञ्चालन गर्ने प्रयास लामो समयदेखि हुँदै आएको छ । अब भने त्यो दिन नजिक आइसकेको छ । भन्सार प्रशासनको आसिकुडा प्रणाली कर प्रशासनको आयकर र मूल्य अभिवृद्धिकर प्रणाली तथा राजस्व अनुसन्धान विभागको ओआरआइ–सिआइएस प्रणालीबीच सामञ्जस्यता कायम गर्ने कार्य आसिकुडा वल्र्डको कार्यान्वयनसँगै सहज बन्नेछ । भन्सार प्रशासनको सूचना प्रणाली करदाताको स्थायी लेखा नम्बरसँग आबद्ध गर्ने तथा आन्तरिक राजस्व विभाग र राजस्व अनुसन्धान विभागसँग अनलाइनबाट नै एकीकृत रूपमा प्रयोग गरी व्यापारिक गतिविधि पहिचान गर्न सकिने गरी प्रणाली निर्माण गरिएको छ । हालको प्रणाली पूर्ण रूपमा कार्यान्वयनमा आएपछि लामो समयदेखिको प्रयासले सार्थक स्वरूप पाउने निश्चित छ । एकीकृत सूचना प्रणालीको विकासपछि करदाताको आर्थिक कारोबार, भन्सार मूल्य घोषणा, मूल्य अभिवृद्धिलगायत भन्सार बिन्दुदेखि कारोबारस्थलसम्मको गतिविधिउपर प्रत्यक्ष अनुगमन गर्न सकिनेछ । र, त्यसका आधारमा अनधिकृत गतिविधि नियन्त्रण गर्ने आधारसमेत बलियो बन्नेछ ।
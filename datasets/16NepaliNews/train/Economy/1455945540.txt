
﻿सुभाष न्यौपाने/नयाँ पत्रिकाकाठमाडौं, ८ फागुन
मलेसियाले नेपालीसहित विदेशी कामदार लिन रोक लगाएको छ । मलेसियाको सरकारी समाचार संस्था वर्नामाले विदेशी कामदार रोक लगाएको जनाएको छ । यो निर्णयबाट नेपालसहित मलेसियाको रोजगारमा पठाउने १५ मुलुक प्रभावित हुनेछन् ।
बंगलादेशबाट ३ वर्षभित्रमा १५ लाख कामदार ल्याउने बिहीबार भएको सम्झौताको भोलिपल्ट नै यस्तो निर्णय भएकाले यसलाई अर्थपूर्ण मानिएको छ । विदेशी कामदार कहिलेसम्म रोक लगाइने सोबारे केही खुलाइएको छैन । तर, मलेसियाका मानव संसाधनमन्त्री रिचर्ट रियट जाइमले बंगलादेशसँग १५ लाख कामदार लिन लागेको भनाइ वास्तविक नभएको जानकारी दिएका छन् । ‘मलेसियाको रोजगारदाता कम्पनीको मागअनुसार बंगलादेशी कामदार लिन लागेका हौँ,’ उनले भने ।
उपप्रधानमन्त्री एवं गृहमन्त्री अहमद जाहिद जाहिद हमिदीले शुक्रबारबाटै विदेशी कामदार लिन रोक लगाइएको सो समाचार संस्थाले उल्लेख गरेको छ । उनले इन्डोनेसियाको सीमावर्ती सहर सारवाकमा भएको एक कार्यक्रममा यस्तो जानकारी दिएको समाचार उल्लेख छ ।
‘हाल गैरकानुनी कामदारलाई वैधानिकता दिन र घर फिर्ता गर्न समय दिइनेछ,’ उनले भने । अवैधानिक कामदारलाई वैधानिक बनाउन र कामदार लेबीमा नयाँ प्रावधान राख्न विदेशी कामदारमाथि रोक लगाइएको वर्नामाले प्राथमिकताका साथ समाचार सम्प्रेषण गरेको छ ।
नेपालका सरकारी अधिकारीले भने आधिकारिक खबर नआएको जनाएका छन् । वैदेशिक रोजगार विभागका निर्देशक जनकराज रेग्मीले यस्तो खबर आफूले पनि सुने पनि आधिकारिक पत्र नआएको जानकारी दिए । ‘हामीले आज (शुक्रबार) पनि मलेसियाको रोजगारमा जानेको श्रम स्वीकृति दिएका छौँ,’ उनले भने ।नेपाललाई पर्ने असर
मलेसिया एक वर्षअघिसम्म नेपालको पहिलो श्रम गन्तव्य थियो । वार्षिक २ लाख नेपाली कामदार त्यहाँ रोजगारका लागि पुग्थे । तर, यस वर्ष यो मुलुक तेस्रो गन्तव्यमा पुगेको छ । हाल मलेसियाको रोजगारमा करिब ५० प्रतिशत कटौती भएको छ । मलेसियाको मात्र रोजगार गर्ने करिब ५० म्यानपावर कम्पनीलाई प्रत्यक्ष असर पर्नेछ ।
व्यवसायीका अनुसार २० देखि २५ हजार कामदारको मलेसिया रोजगार प्रक्रियामा रहेको छ । उनीहरूले सरकारले ल्याएको फ्री भिसा र फ्री टिकटका कारण मलेसियाको रोजगार घटेको दाबी गर्छन् । नेपाल वैदेशिक रोजगार व्यवसायी संघका उपाध्यक्ष कुमुद खनालले सरकारको गलत निर्णयका कारण मलेसियाको रोजगार कटौती भएको बताए । ‘अब मलेसियाले नेपालको सट्टा बंगलादेशबाट कामदार लिने निश्चितजस्तै छ,’ उनले भने ।
पछिल्लो समय मलेसियाको मुद्रा रिंगेटको खस्कँदो अवस्थाले गर्दा पनि आम्दानी घट्दा कामदार सो मुलुक जान आकर्षित छैनन् । मलेसियामा कामदार पठाइरहेका वाइड स्पेसका प्रबन्धनिर्देशक राम श्रेष्ठले मलेसियाले केही समयका लागि विदेशी कामदार ल्याउन रोक लगाएको अनुमान लगाए । ‘फ्री भिसा र टिकटले मात्र नभई मलेसियाको मुद्रा घट्दा पनि मलेसियाको रोजगार घटेको हो,’ उनले भने । वाइड स्पेसका प्रबन्ध निर्देशक श्रेष्ठले मलेसिया सरकारले छिट्टै यसलाई पुनर्विचार गर्न सक्ने जिकिर गरे । ‘यो त्यति लामो जान्छजस्तो लाग्दैन,’ उनले भने ।
अर्काेतर्फ मलेसियाले पछिल्लो चरणमा बंगलादेशलाई प्राथमिकता दिन थालेको अवस्था पनि सतहमा देखिन्छ । आकर्षण म्यानपावरका प्रबन्धनिर्देशक विष्णु केसीले मलेसियाको मुद्रा रिंगेटको खस्कँदो अवस्थाले मात्र नेपाली कामदार घटेको भनाइमा विश्वस्त हुन नसकिने जिकिर गरे । ‘बंगलादेशले जस्तै नेपालका मन्त्री तहबाटै आफ्ना नागरिकको रोजगार कोटा सुरक्षित गर्न मलेसियासँग अविलम्ब लबिङ गर्नुपर्छ,’
केसीले भने ।
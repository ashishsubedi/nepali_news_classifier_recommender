
﻿नयाँ पत्रिकाबुटवल, २९ पुस
रुपन्देहीका उद्योगी व्यवसायीले बढ्दो व्यापार घाटाप्रति चिन्ता व्यक्त गरेका छन् । निर्यात बढाउने उत्पादनमूलक उत्पादनलाई प्राथमिकतामा राखी निर्यात तथा आयातमा देखिएका समस्या समाधान गर्न सरकारसँग उनीहरूले आग्रह गरेका छन् ।
वाणिज्य मन्त्रालय र बुटवल उद्योग वाणिज्य संघको आयोजनामा बुटवलमा सम्पन्न नेपाल–भारत व्यापार तथा पारवहन विषयक छलफलमा सहभागी व्यवसायीले नेपालसँग विगतमा भएका थुप्रै सम्झौता भारतले उल्लंघन गर्दा व्यापारमा समेत नकारात्मक प्रभाव पारेको बताएका हुन् ।
उद्योगी, व्यवसायीले नेपाल सरकारलाई विगतमा भएका सहमति र सम्झौता कार्यान्वयन गर्न भारतलाई दबाब दिन र आत्मनिर्भर हुनेखाले कार्यक्रम सञ्चालन गर्न सुझाब दिए । त्यस्तै, भारत र चीनसँगको नेपालको व्यापार सहज बनाउन पनि व्यवसायीले माग गरे ।
भारत निकासी हुने कृषि उपज सहज निकासीका लागि पहल गर्न तथा व्यापारका लागि आवश्यक भारतीय रुपैयाँको अभाव हटाउन पनि उनीहरूले आग्रह गरे । कार्यक्रममा संघ अध्यक्ष महेशमान सिंहले वैदेशिक व्यापारसहित यस क्षेत्रमा कृषि तथा अन्य वस्तु उत्पादन वृद्धिका लागि युवा लक्षित कार्यक्रम र सडक तथा पूर्वाधार विकासमा ध्यान दिइनुपर्ने बताए ।
यस क्षेत्रको पर्यटन विकासका लागि संघले अगाडि सारेको बुद्ध सर्किट अवधारणाअनुसार नेपाल आउने पर्यटकको बसाइ अवधि बढाउन सरकारले पहल थाल्नुपर्ने उनको भनाइ छ ।
उद्योग वाणिज्य महासंघका पूर्वसदस्य जीवन ओझाले निर्यातका लागि व्यावहारिक कठिनाइ अन्त्य भए मात्रै उद्योगीले राहत पाउने बताए । त्यस्तै, पूर्वसदस्य नवराज श्रेष्ठले भारतसँगको व्यापार घाटा कम गर्न बिशेष योजनासहित स्वदेशी वस्तु उत्पादन र प्रयोगको अभियान चलाउनुपर्नेमा जोड दिए । संघका पूर्वअध्यक्ष निर्मल लाकौलले नेपाल–भारतबीच विगतमा भएका सन्धि–सम्झौताको पनि खोजीनीति हुनुपर्ने आवश्यकता औँल्याए ।
वाणिज्य मन्त्रालयका उपसचिव नवराज ढकाल र व्यापारविज्ञ हिमाल थापाले व्यापार घाटा तथा डब्लुटिओ सम्बन्धमा चर्चा गरेका थिए । कार्यक्रममा वाणिज्य मन्त्रालयका सहसचिव तथा नेपाल–भारत व्यापार तथा पारवहन आयोजनाका निर्देशक शम्भुप्रसाद घिमिरेले व्यवसायीबाट उठाइएका विविध समस्या दुई मुलुकबीच हुने बैठकमा उठाउने प्रतिबद्धता जनाएका थिए।
उनले भारतमा निर्यात बढाउन सरकारले नेपाल–भारत सीमा क्षेत्रमा मासु, खाद्यान्न र बनस्पति परीक्षणका लागि अन्तर्राष्ट्रियस्तरको प्रयोगशाला (ल्याब) स्थापना तयारी गरेको बताए ।
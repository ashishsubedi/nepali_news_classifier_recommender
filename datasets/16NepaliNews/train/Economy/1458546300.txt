
﻿नयाँ पत्रिकाकाठमाडौं, ८ चैत
अन्तर्राष्ट्रिय बजारमा कच्चा तेलको मूल्य बिस्तारै उकालो लाग्न थालेको छ । डेढ वर्षदेखि ओरालो लागेको मूल्य माथि चढ्न थालेपछि त्यसको प्रभाव नेपाली बजारमा पनि देखिएको छ ।
कच्चा तेलको मूल्यमा सामान्य वृद्धि भएपछि भारतीय आयल कर्पोरेसन (आइओसी)ले निगमलाई पठाएको नयाँ मूल्यसूची बढेर आएको छ । सोही कारण इन्धनको मूल्य घट्ने अपेक्षाविपरीत निगमले तत्काल मूल्य समायोजन नगर्ने संकेत दिएको छ । निगम प्रवक्ता मुकुन्द घिमिरेले आइओसीबाट भर्खरै प्राप्त नयाँ मूल्य सूचीमा पेट्रोल ४ रुपैयाँ र डिजेल/मट्टीतेल साढे ३ रुपैयाँ बढेर आएको जानकारी दिए ।मूल्य समायोजन नहुने
‘लामो समयपछि आइओसीले यसपटक पठाएको इन्धन खरिददर बढेर आएको छ,’ उनले भने, ‘त्यसैले हामीले नेपाली बजारमा मूल्य समायोजन नगर्ने सोच बनाएको छाँै ।’ बढेर आएको मूल्यमा पनि निगमलाई नाफा कायम छ । त्यसैले उपभोक्ता मूल्य वृद्धि नगर्ने उनले बताए । हाल पेट्रोल ९९, डिजेल तथा मट्टीतेल समान ७५ रुपैयाँ प्रतिलिटर छ ।
‘निगमले किन्ने तेल महँगो भए पनि उपभोक्ताले किन्ने मूल्य तत्कालै चलाउँदैनौँ । यही मूल्यमा इन्धन बिक्री हुन्छ,’ प्रवक्ता घिमिरेले भने । आइओसीको महिनामा २ पटक (१ र १६ तारिख)मा तेल खरिदको नयाँ मूल्य पठाउने गरेको छ ।
निगमले डेढ वर्षदेखि पेट्रोल, डिजेल र मट्टीतेलमा स्वचालित मूल्य प्रणाली लागू गरेका कारण प्रत्येक १५ दिनमा मूल्य समायोजन गर्नुपर्ने हुन्छ ।
तर, आइओसीबाट मूल्य घटेर आएको दरमा निगमले नेपाली बजारमा कहिल्यै मूल्य नघटाई उच्च नाफा राखेका कारण हाल मूल्य बढेर आउँदा नेपाली बजारमा समायोजन नगरिएको हो ।
अन्तर्राष्ट्रिय भाउअनुसार प्रत्येक १५ दिनमा मूल्य समायोजन गर्ने भारतमा भने ४ दिनअघि पेट्रोल ३.०१ भारु र डिजेल १.९ भारु बढेको थियो । भारतमा सन् २०१६ मा ३ पटक इन्धनको मूल्य बढिसकेको छ ।
कच्चा तेलको भाउ प्रतिब्यारेल ४१ डलर
डेढ वर्षदेखि कच्चा तेलको भाउ निरन्तर घटिरहे पनि पछिल्लो १५ दिनयता बिस्तारै उकालो लागिरहेको छ । तेल उत्पादन तथा निर्यातकर्ता मुलुकको संगठन (ओपेक)ले युरोपियन युनियनसँग उच्चस्तरीय बैठक डाकेको छ । अस्ट्ेरलियास्थित ओपेक सचिवालयमा सोमबार हुने बैठकले उत्पादनमा कटौती गर्ने आंकलन गरिएकाले भाउ उकालो लागेको हो ।
आइतबार अन्तर्राष्ट्रिय बजारमा कच्चा तेलको भाउ ४१.२० डलर प्रतिब्यारेल (१ सय ५९ लिटर)मा कारोबार भएको थियो । एक महिनाभित्र कच्चा तेलको मूल्यमा करिब १० डलर प्रतिब्यारेल महँगिएको छ । पुसमा कच्चा तेलको भाउ २९ डलर प्रतिब्यारेलमा झरेको थियो ।
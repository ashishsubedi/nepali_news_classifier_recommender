
﻿नयाँ पत्रिकाकाठमाडौं, ६ जेठ
नेपालसहित विश्वभर १ सय १ गन्तव्यमा उडान भर्दै आएको गल्फको बजेट एयरलाइन्स एयर अरेबियाले नेपाललाई होलिडे डेस्टिनेसन बनाउन प्रवद्र्धनात्मक योजना ल्याउने जनाएको छ ।
एयर अरेबियाका बजार प्रमुख सालिनी राजनद्वारा काठमाडौंमा आयोजित पत्रकार सम्मेलनमा नेपाल पर्यटन सम्भावनायुक्त मुलुक भएकाले प्रवद्र्धन गर्न एयर अरेबियाले सहयोग गर्ने जानकारी दिइन् ।
‘नेपाल सुन्दर देश हो, यहाँ पर्यटनको ठूलो सम्भावना छ, हामी जुन–जुन गन्तव्यमा जान्छौँ, त्यहाँ नेपालको विशेष प्रवद्र्धन गर्नेछाँै,’ उनले भनिन् ।
प्रवद्र्धनपछि नेपाल घुम्न आउनेलाई सहज
नेपालमा कामदारका लागि मात्र उडान नभरेको बताउँदै उनले नेपाल घुम्न जाने र नेपालमा घुम्न आउनेका लागि पनि कनेक्टिभिटी बढाएको जानकारी दिइन् । ‘हामी नेपाललाई बिदा मनाउने उचित गन्तव्यका रूपमा विकास गर्न चाहन्छौँ,’ उनले भनिन् ।
एयर अरेबियाले चीनको जिनजियानमा उडान भर्ने हुँदा त्यहाँबाट पनि पर्यटक भित्र्याउन पहल गरिने उनको भनाइ छ । ‘नेपालमा पर्याप्त पर्यटकीयस्थल छन्, जिजियानका बासिन्दा नयाँ ठाउँमा  घुम्न रुचाउने भएकाले हाम्रो पहल हुनेछ,’ उनले भनिन् ।
मुस्लिमको बाक्लो बस्ती रहेको सो क्षेत्रबाट एयर अरेबियामार्फत पर्यटकलाई नेपाल ल्याउन सकिने सम्भावना रहेको उनले जानकारी दिइन् ।
टिकटमा कार्टेलिङ नहुने
‘नेपालबाट पनि नेपालीलाई घुम्न बाहिर लैजान सकिन्छ, उनले भनिन्, ‘नेपालीलाई जर्जियाको टिब्लिस, इस्तानबुललगायत लैजान सकिन्छ ।’
सालिनीले नेपालबाट कम्पनीले लो सिजनमा १९ हजार रुपैयाँमा टिकट बिक्री गरिँदै आएको बताइन् ।  ‘बजार मागका आधारमा मूल्य बढ्ने र घट्ने गर्छ, कम्पनीबाट फेयर कार्टेलिङ हँुदैन, उनले भनिन् ।
वार्षिक २१ लाख यात्रुलाई सेवा
एयर अरेबियाबाट यात्रा भर्ने यात्रुसँग सन्तुष्ट रहेको उनको भनाइ छ । २१ लाख यात्रुलाई सेवा दिएको एयर अरेबियाको गत वर्ष ४७ प्रतिशत नाफा कमाएको थियो ।
पत्रकार सम्मेलनमा बिक्री प्रबन्धक फराज खानले काठमाडौं उडान राम्रो हुँदै गएको बताए । ‘हामी यसमा पनि खुसी छौँ, कामदार मात्र होइन, पर्यटनमा पनि जोड दिइरहेका छौँ,’ उनले भने । एयर अरेबिया उडानमा पत्रकारका लागि ३० प्रतिशत छुट दिइने गरेको उनले बताए ।
नयाा एयरबस थप्दै कम्पनी
सन् २००३ मा स्थापना भएको एयर अरेबियाले गत वर्ष ५ सय ३१ मिलियन खुद नाफा गरेको थियो, जुन सन् २०१४ भन्दा ६ प्रतिशत कम हो ।
एयर अरेयिबासँग ४४ वटा नयाँ एयरबस ए–३२० छन् भने ६ वटा अर्डर गरिसकेको पत्रकार सम्मेलनमा जानकारी दिइएको थियो ।
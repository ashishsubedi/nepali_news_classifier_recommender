
﻿
सरोज शर्मा/नयाँ पत्रिकापाँचथर, ५ जेठ
जिल्लाको दक्षिणी क्षेत्रका आधा दर्जनभन्दा बढी गाविसमा निर्माण गरिएका प्लास्टिक पोखरीबाट किसानले लाभ लिँदै गएका छन् । प्लास्टिक पोखरी प्रभावकारी भएसँगै अघिल्लो वर्ष पाँचथरको दक्षिणी क्षेत्रका ७ गाविसमा प्रदान गरिएको पोखरी निर्माण अनुदान रकम यो वर्ष बढेको छ ।प्लास्टिक पोखरी बनाउन कृषि कार्यालयको सहयोग
सुक्खाग्रस्त क्षेत्र घोषणा गरिएका दक्षिणी पाँचथरका यासोक, स्याबरुम्बा, मौवा, आङना, माङजाबुङ, रानीगाउँलगायत गाविसमा जिल्ला कृषि विकास कार्यालय पाँचथरको सहयोगमा त्यस्ता पोखरी निर्माण भइरहेका छन् । विशेषगरी हिउँद याममा पानी कम पर्ने हुँदा भएका केही मुहानसमेत सुक्ने हुँदा बर्खाको पानी संकलन गर्न त्यस्ता पोखरी निर्माण थालिएको हो ।२७ स्थानमा पोखरी निर्माण
परीक्षणका लागि दुई वर्षअघि गरिएको अभ्यास सफल भएपछि गत दुई वर्षयता जिल्लाका २७ स्थानमा त्यस्ता पोखरी निर्माण गरिएको छ । कम्तीमा ३० हजार लिटर क्षमताका पोखरीबाट स्थानीयले करेसाबारीमा सिँचाइ गर्नदेखि वस्तुभाउलाई खुवाउनसम्म प्रयोग गर्दै आएका छन् । दक्षिणी पाँचथर पानीको संकट क्षेत्रका रूपमा चिनिन्छ ।निजी उद्यमी तथा समूहमार्फत पोखरी निर्माण
जिल्ला कृषि विकास कार्यालयले आवेदन माग गरी निजी उद्यमी तथा समूहमार्फत त्यस्ता पोखरीका लागि अनुदान दिने गरेको छ । करिब ५० हजार लागतमा निर्माण हुने एउटा पोखरीका लागि जिल्ला कृषि विकास कार्यालयले मात्रै ३० हजार अनुदान उपलब्ध गराउँदै आएको छ । यो वर्ष कार्यालयले जिल्लाका १५ स्थानमा त्यस्ता पोखरी निर्माण गर्ने योजना अघि सारेको छ ।
‘नयाँ पोखरी बनाउन सबै काम पूरा भएको छ,’ वरिष्ठ कृषि विकास अधिकृत बेनुप्रसाद प्रसाईले भने, १५ पोखरीका लागि ४ लाख ५० हजार लागत लाग्नेछ । किसानका वस्तुभाउलाई पानी खुवाउन समस्या नहोस् भन्ने उद्देश्यले प्लास्टिक पोखरी निर्माणका लागि प्रोत्साहनस्वरूप काम थालिएको हो ।’
यो वर्ष कार्यालयले १५ स्थानमा त्यस्ता पोखरीको निर्माण गर्ने बताए पनि पोखरी माग गर्नेको संख्या त्यसभन्दा बढी रहेको उनले बताए ।
आवश्यकताअनुसार पछि परेका निवेदन छानेर १५ स्थानमा पोखरी निर्माणमा सहयोग गर्ने कार्यालयको तयारी छ ।
यो वर्ष जिल्लाको रानीगाउँमा २, माङजाबुङमा २, यासोकमा १, आरुबोटेमा १, मौवामा १, याङनाममा २, स्याबरुम्बामा ३, फिदिममा २ र नागिनमा १ गरी १५ स्थानमा नयाँ पोखरी निर्माण हुन लागेका हुन् ।
ती गाविसका स्थानीयले बर्खामा संकलन हुने ४ लाख ५० लिटर पानी हिउँदमा प्रयोग गर्न सक्नेछन् । बर्खाको अकासेपानी संकलन गरी हिउँदमा तरकारी खेती गर्न कार्यालयले जिल्लाको यासोक, रानीगाउँ, स्याबरुम्बा, आङना, रविलगायत गाविसमा पोखरी निर्माणमा अनुदान दिइरहेको छ ।
कार्यालयले मागमा आधारित अनुदान वितरण र कृषकको प्रस्तावका आधारमा अनुदान वितरणको काम भइरहेको छ ।हिउादलाई बर्खाको पानी
सुक्खाग्रस्त क्षेत्रका लागि उपयोगी मानिएको प्लास्टिक पोखरी निर्माण प्रभावकारी बन्दै जानुमा लामो समयसम्म पानी सञ्चय गर्न सक्ने रहेको किसान बताउँछन् । स्थानीयका अनुसार जेठ–असार महिनामा संकलन गरिएको पानी सोही वर्षको कात्तिक–मंसिरसम्म प्रयोग गर्न सकिन्छ ।
जिल्लामा पानीको मुख्य संकट कात्तिकदेखि चैतसम्म देखिने पोखरीको पानी प्रयोग गर्न पाइने हुँदा स्थानीयलाई राहत मिल्नेछ । हिउँद समयमा वेलावेला पानी परे पोखरीमा वर्षभर नै पानी जम्मा गर्न सकिन्छ । एक गाउँमा समेत धेरै ठाउँमा पोखरी निर्माण गर्न सकिने भएकाले त्यसले आपतको समयमा पनि प्रयोग गर्न सहज हुने स्थानीयको भनाइ छ । अघिल्लो वर्ष पोखरी निर्माण भएका १० ठाउँका स्थानीयले ३ लाख लिटर बर्खाको पानी हिउँदमा प्रयोग गरेका थिए ।गत वर्ष बनेका थिए १० पोखरी
परीक्षणकै क्रममा गत वर्ष निर्माण गरिएका १० पोखरी यो वर्ष प्रयोगमा ल्याइएको छ । त्यसमा लगाइएको प्लास्टिक आवश्यक नपरेका वेला झिकेर राख्न सकिने र पुन: प्रयोग गरिने हुँदा प्रभावकारी बन्दै गएका छन् । जिल्लामा गत वर्ष मात्रै स्याबरुम्बामा २, यासोकमा १, आङनामा १, रानीगाउँमा ३, लुम्फाबुङमा १, सराङडाँडामा १ र माङजाबुङमा १ गरी १० पोखरी निर्माण भएका थिए ।मागअनुसार पोखरी निर्माण हुन सकेनन्
सुक्खाक्षेत्रका स्थानीयको प्लास्टिक पोखरीमा आकर्षण बढ्दो छ । बढ्दो आकर्षणसँगै सहयोग गर्ने निकायमा माग पनि बढ्दो छ । तर, मागअनुसारको सहयोग हुन सकिरहेको छैन । सीमित बजेटको दायरामा रहेर सहयोग गर्नुपर्ने हुँदा रकम उपलब्ध गराउन नसकिएको कृषि कार्यालयको भनाइ छ ।
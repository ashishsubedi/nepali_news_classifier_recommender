
﻿उत्तम चौलागाईं
खोटाङ, २ वैशाख – पुरानो बालीनालीबाट आम्दानी कम हुँदै गएपछि कृषकहरू यतिखेर नगदे आधुनिक खेतीतर्फ लागेका छन् । धान, कोदो, मकै गहुँजस्ता बालीबाट कृषकलाई वर्ष दिनसम्म नधानेपछि सुन्तले, फाक्टाङ र साउनेचउरलगायत गाविसका कृषकहरू अम्रिसो खेतीतर्फ लागेका हुन् ।
समयमा पानी नपर्नु, पानीका मुहान सुक्दै जानु र दुःखले लगाइएको बालीबाट राम्रो उत्पादन नहनुको कारण अम्रिसो खेती सुरु गरिएको फाक्टाङका कृषक विद्याचन्द्र राईले बताए । “जति मलजल गरे पनि पुरानो बालीमा राम्रो उत्पादन नभएपछि त्यही जग्गामा अम्रिसो लगाएको छु,” उनले भने, “अहिले त्यसैबाट घरखर्च धानिरहेको छु ।”
अन्य बालीलाई जस्तो मेहनत गर्नु नपर्ने भएकाले यहाँका प्रत्येक कृषकले करेसाबारीदेखि आफ्नो पूरै जग्गामा अम्रिसो लगाएका छन् । अम्रिसो लगाएको ६ महिनादेखि वर्ष दिनभित्रमा फूल फुल्ने भएकाले छिटो आम्दानीको स्रोतका रूपमा आफूहरूको आकर्षण बढ्दै गएको स्थानीयको भनाइ छ ।
अम्रिसो खेती फाइदैफाइदाको खेती भएको सुन्तलेकी हीरादेवी बञ्जराले बताइन् । उनले भनिन्, “फूल कुचोका लागि टिपिन्छ र त्यसको डाँठ वस्तुभाउ, खसीबाख्रालाई घाँसका लागि प्रयोग गरिन्छ । अम्रिसो खेती लगाएसँगै घाँस काट्नका लागि जंगल जाने बाध्यता पनि अन्त्य भएको छ ।” अम्रिसोको घाँस वस्तुभाउका लागि पोषणयुक्त भएकाले पनि यस खेतीलाई सुखको खेतीका रूपमा लिइएको छ ।
ठेकेदारमार्फत निर्यात गरिने अम्रिसो हीरादेवीले यो वर्ष ७० हजार रुपैयाँबराबरको एक्लैले बिक्री गरेको बताइन् । गत वर्ष ४० रूपैयाँ प्रतिकिलोले निकासी भएकोे अम्रिसोको कुचो यो वर्ष ६० देखि ७० रूपैंयाँले निकासी भएको फाक्टाङका प्रताव राईले बताए ।
सुन्तले र फाक्टाङबाट मात्र वार्षिक ३० ट्रकभन्दा बढी अम्रिसो निकासी हुँदै आएको छ । सुन्तलेबाट गत वर्ष ६० लाखभन्दा बढीको अम्रिसो निर्यात भएकोमा यो वर्ष बढ्ने स्थानीयको अनुमान छ । अम्रिसो निकासीको काम भइरहेकाले यकिन तथ्यांक आउन बाँकी  छ । एक किलो अम्रिसोबाट तीनवटा कुचो तयार गर्न सकिन्छ ।
अम्रिसोको फूल टिप्न सुरु गरिएसँगै छिमेकी जिल्ला उदयपुर र भोजुपुरका ठेकेदारहरूले टेलिफोनबाटै बैना गर्ने गरेका छन् । ठेकेदारहरूले उचित मूल्यको बैना गरेपछि घरैबाट कुचो निकासी हुने गरेको स्थानीयको भनाइ छ । सडकले नछोएका गाउँहरूबाट सडकसम्म कुचो बोकेर ल्याउँदा स्थानीयले रोजगारीसमेत पाएका छन् ।
  पुरानो बाली मासेर अम्रिसो        
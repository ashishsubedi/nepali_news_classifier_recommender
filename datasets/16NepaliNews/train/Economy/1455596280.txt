
﻿बुबाको उद्यमशीलताको विभिन्न चरणलाई नियाल्दा एउटा साहसिक व्यवसायीका रूपमा विश्लेषण गरेको छु । म ८–१० वर्षको हुँदा नै उहाँसँग सोल्टी होटेलको निर्माण भइरहेको स्थानमा जान्थेँ । त्यति ठूलो निर्माण आँट्नु पनि आफैँमा ठूलो चुनौती थियो । त्यसअघि जुद्ध सडकमा केही पसल थिए । हजुरबुबाको पालामा त्यहाँ हाम्रो पनि कपडाको पसल थियो । सर्वसाधरणलाई त्यहीँबाट बेचिन्थ्यो र दरबारमा आफैँले पुर्‍याउनुपथ्र्यो । पछि उहाँ त्यो कामबाट सन्तुष्ट हुनुभएन । उहाँले फ्लोरिङ एन्ड फर्निसिङको काम सुरु गर्नुभयो । यो नेपालमै पहिलो थियो । हाम्रो ग्रुपले गरेका पहिला आठ–नौवटा व्यवसायमध्ये पाँच–सातवटा उहाँकै पालामा सुरु भएको हो ।
भारतीय बिस्कुट ब्रिटानिया र पार्लेजस्ता कम्पनीले बजार ढाकेका वेलामा स्वदेशमै बिस्कुट उद्योग खोल्नुभयो । उनीहरूको राजलाई चुनौती दिनुभयो । उनीहरूकै ब्रान्ड लिएर व्यवसाय गर्न सकिन्थ्यो । तर, उहाँले आफ्नो पहिचान बनाउने गरी काम गर्नुभयो । त्यसपछि हामी पनि आफ्नै ब्रान्डमा काम गरिरहेका छौँ । जे बने पनि हाम्रो आफ्नै ब्रान्ड हुन्छ । त्यसको साहस बुबाले दिनुभएको हो ।
त्यसपछि उहाँले बिस्कुट बनाउन मैदा किन उताबाट ल्याउने भनेर मैदा मिल सुरु गर्नुभयो । त्यहीवेला पनि उहाँले बिस्कुटका लागि जर्मनीको टप प्लान्ट ल्याउनुभयो । मैदा मिलका लागि पनि जर्मनी र स्विजरल्यान्डको प्लान्ट ल्याउनुभयो । सस्तोमा इन्डियन प्लान्ट ल्याएको भए पनि हुन्थ्यो । तर, उहाँ गुणस्तर र प्रविधिमा सचेत हुनुहुन्थ्यो । उहाँको सोच्ने शैली नै फरक थियो ।
त्यहीवेला पसलको डिजाइन बनाउन बेलायती इन्जिनियरलाई ल्याउनुभएको थियो । सोचमा नयाँपन, नयाँ योजना र अलिकति क्षमताभन्दा बढी साहसिक भएकाले मेरो पछिको काम गर्ने र सोच्ने तरिकामा यी तीन कुराको गहिरो प्रभाव परेको छ । उहाँको यही तीन शैलीले म यो ठाउँमा छु भन्ने लाग्छ ।
नयाँ काम गरुँ, कसैले नगरेको काम गरुँ, अलि ठूलो स्केलमा गरुँ भन्ने जस्ता उत्साहप्रद कदम थिए । प्रतिस्पर्धासँग भिड्न सधैँ तयार हुनुहुन्थ्यो । उहाँको मिहिनेतको कुरा गर्दा त्यति लगनशील हुन गाह्रो छ । उहाँमाथि कहिल्यै पनि कसैले पनि प्रश्नचिह्न उठाउन सकेका छैनन् । कुनै पनि विषयमा विवादमा उहाँ पर्नुभएन । मृदुभाषी त्यत्तिकै हुनुहुन्थ्यो । परिवारका कसैसँग कहिल्यै रिसाएको मलाई थाहा छैन । म डिस्को खोलेर रातको २ बजे कोठामा आउँदा पनि ‘आइस्, ल सुत्’ भन्ने मान्छे । उहाँको स्थानमा म भएको भए पनि डन्डा हातमा लिएर तह लगाउन लागि पर्थें होला ।
उहाँको सोझोपनको धेरैले फाइदा उठाए । उहाँका समकालीनले पनि उहाँ सोझो भएको फाइदा उठाए । उहाँले त्यसको विरोध गर्नेभन्दा पनि कसरी उसलाई जितेर आफू फेरि स्थापित हुने भन्नेमै लाग्नुहुन्थ्यो । त्यसवेला फ्लोरिङ फर्निसिङ सुरु गर्दा एकजना विश्वासिलो युवालाई ल्याएर काम गर्नुभयो । पछि उसले उहाँलाई नै पन्छाउने काम गर्यो । तर, उहाँले पछुताउने वा बिलौना गर्नेभन्दा पनि त्योभन्दा एक कदम अघि जाने सोच बनाउनुभयो ।
विभिन्न परियोजनाबाट पैसा नआउँदा उहाँको ‘युनाइटेड बिल्डर्स’ परियोजना नै बन्द भयो । तर, उहाँ अल्झेर बस्नुभएन । भारतका तत्कालीन प्रधानमन्त्री जवाहरलाल नेहरू हुँदा विदेशी कच्चा पदार्थमा आधारित उत्पादन नि:शुल्क भारतमा निर्यात गर्न पाउने नीति ल्यायो । पाँच वर्ष त्यो नीति रह्यो । उहाँले अन्त्यमा त्यसमा संलग्न हुनुभयो । उत्पादन आउनुभन्दा पहिले त्यो नीति रद्द भयो । त्यसपछि पनि बुबा उद्योगवाट निराश हुनुभएन । विदेशी कच्चा पदार्थको उद्योगको भविष्य रहेनछ भनेर पशुपति बिस्कुट र मैदा मिल सुरु गर्नुभएको हो ।
मैले लुनकरणदास चौधरीको छोरो भनेपछि मेरो परिचय आवश्यक पर्दैन । उहाँले हामीलाई त्यति दिनुभएको छ । नेपालको कर्मचारीतन्त्रमा कडा भनेर चिनिएका मानिससँग बुबाको धेरै राम्रो सम्बन्ध थियो । उनीहरू सबैले बुबासँग वेलावेलामा कर प्रणाली, बजार व्यवस्थापन बारेमा सल्लाह लिन्थे ।
म सिए बन्न बम्बई जान ठीक परेको वेलामा बुबा मुटुको रोगका कारण व्यवसायबाट पूर्णत: स्वतन्त्र रहनुभयो । त्यसपछि मैले सबै सम्हालेँ । उहाँको ममाथि अगाध विश्वास थियो । त्यसैले सबै जिम्मा मलाई दिनुभयो । उहाँले आँखा चिम्लेर विश्वास गर्नुभएकाले पनि अहिले हामी यहाँ पुग्यौँ भन्ने लाग्छ ।
उहाँ धार्मिक प्रवृत्तिको मानिस हुनुहुन्थ्यो । कमसेकम ७० वर्ष उहाँले दैनिक पशुपति नाथको दर्शन गर्नुभयो । मलाई उहाँले अहिलेसम्म मेरो यो इच्छा छ यो पूरा गरिदेऊ भनेर भन्नुभएन । उहाँले धन कमाउने वा नाम कमाउने कुनै इच्छा हामीसँग व्यक्त गर्नुभएन ।
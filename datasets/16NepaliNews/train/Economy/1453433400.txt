
﻿
नयाँ पत्रिकाकाठमाडौं, ८ माघ
लुम्बिनी विकास कोषका पदाधिकारीबाट भ्रष्टाचार एवं अनियमित कार्य भएको भन्दै व्यवस्थापिका–संसद्अन्तर्गत अन्तर्राष्ट्रिय सम्बन्ध तथा श्रम समितिले कारबाही गर्न अख्तियार दुरुपयोग अनुसन्धान आयोगलाई निर्देशन दिएको छ ।
समितिको बिहीबार बसेको बैठकले कोषभित्र भइरहेका अनियमितताको छानबिन गरी छिटोभन्दा छिटो कारबाही गर्न निर्देशन दिएको हो । समितिले कोषसँग विगत पाँच वर्षयताको खर्च विवरणसमेत मागेको छ ।
सो अवधिमा कोषले गरेको आम्दानी र खर्च कुन–कुन योजना तथा कार्यक्रममा कुन प्रक्रियाबाट भयो भन्ने विवरण संस्कृति, पर्यटन तथा नागरिक उड्डयन मन्त्रालयमार्फत पेस गर्न कोषलाई निर्देशन दिइएको छ । समितिले कोषको आम्दानी तथा खर्चको विस्तृत विवरण १५ दिनभित्र माग गरेको छ ।
समितिले बिहीबार संस्कृति, पर्यटन तथा नागरिक उड्डयनमन्त्री आनन्द पोखरेलसहित मन्त्रालयका सचिव र लुम्बिनी विकास कोषका सदस्य–सचिवसँग छलफल गरी कोषको कामकारबाहीबारे जानकारी लिएको थियो । कोषको कामकारबाही पारदर्शी बनाउँदै चुस्त, उत्तरदायी र प्रभावकारी संस्थाका रूपमा विकास गर्न लुम्बिनी विकास कोषको ऐन परिमार्जन आवश्यक रहेको ठहर समितिले गरेको छ । सोहीअनुसार १ महिनाभित्र ऐन संशोधन गर्न समितिले पर्यटन मन्त्रालयका नाममा निर्देशनसमेत दिएको छ ।
‘करारमा कर्मचारी भर्ना रोक’
समितिले कोषमा करार कर्मचारी नियुक्त नगर्नसमेत निर्देशन दिएको छ । विगत १० वर्ष र सोभन्दा लामो समयदेखि करारमा कार्यरत कर्मचारीलाई कानुनी प्रक्रिया पुर्‍याई स्थायी गर्न र आगामी दिनमा स्थायी प्रकृतिका काममा करार र ज्यालादारी कर्मचारी भर्ना नगर्न मन्त्रालय र कोषलाई निर्देशन दिइएको छ ।
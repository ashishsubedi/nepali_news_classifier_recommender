
﻿साउदी अरब, ४ फागुन । रोजगारदाता कम्पनीले पारिश्रमिक नदिँदा साउदी अरब आएका २१ जना श्रमिक नेपाली बिचल्लीमा परेका छन् ।
दमामस्थित अलसत्रायन कन्ट्रयाक्टीङ कम्पनीमा कार्यरत ती नेपाली कामदारले आठ महिनाको पारिश्रमिक नपाएका हुन् । रोजगारदाता कम्पनीले गत वर्षको जुलाईदेखि हालसम्मको पारिश्रमिक दिएका छैनन् । उनिहरु काठमाडौँमा रहेको स्काइवे म्यानेजमेन्ट प्रालि, डीएचआर डेस्टेनी हुमन रिर्सोस र न्यू एसभी ईन्टरनेशलनमार्फत् साउदी आएका हुन् । बिचल्लीमा परेको भन्दै पीडितले उद्धारको लागि याचना गरेका छन् । पीडितलाई खान बस्नसमेत समस्या भएको छ ।
निर्माण क्षेत्रमा काम गर्ने उक्त कम्पनीले पछिल्लो समय बजारमा काम पाउन नसकेपछि कामदारलाई पारिश्रमिक दिन नसकेको बुझिएको छ । कम्पनीको आम्दानीको स्रोत बन्द भएको भन्दै पारिश्रमिक नदिइएको रामेछापका श्याम खड्काले बताए । ‘कम्पनी सञ्चालकले कम्पनीमा आर्थिक अभाव भएको भन्दै पारिश्रमिक दिन मानेको छैन’ उनले भने ।
पारिश्रमिक नपाएको विषयमा तीन महिना अगाडि नेपाली दूतावासलाई लिखित जानकारी गराए पनि सुनुवाई नभएको पीडितको गुनासो छ । ‘दूतावासलाई पटक–पटक उद्धार गरी पाउँ भनि निवेदन दिँदै आएको छौँ” खोटाङ घर भएका खड्कबहादुर कटुवालले भने । पारिश्रमिक नपाएपछि चार महिनादेखि काम छाडेर बस्न बाध्य भएको पीडित बताउँछन् ।
पारिश्रमिक नदिएपछि स्वदेश पठाइदिन आग्रह गर्दै आए पनि कम्पनीले स्वदेश फर्कन नदिएको पीडितको भनाई छ । रोजगारदाताको बेवास्ताका कारण नेपाली कामदार एउटै कोठामा कोचिएर चिसो भुइँमा सुत्न बाध्य छन् । इटहरीका आनन्द खतिवडाले भन्छन्, ‘कतारबाट भाईसँग पैसा मगाएर खाना खाने जोहो मिलाएको छुँ ।’  न्यायका लागि दुई महिनाअघि श्रम अदालतमा मुद्दा हाले पनि अदालतलेसमेत सुनुवाई नगरेको उनको गुनासो छ ।
दाङका गंगाबहादुर पुन मगर ऋण काढेर मेनपावर कम्पनीलाई रएक लाख १० हजार रुपैयाँ  बुझाएर १४ महिनाअघि साउदी आएका हुन् । ‘साहुसँग लिएको ऋण कसरी चुक्ता गर्ने पिरलो छ’ उनले दुःखेसो पोखे ।रासस

﻿सागर पण्डित/नयाँ पत्रिकाकाठमाडौं, ३ चैत
वैदेशिक रोजगारीका लागि विभिन्न देशमा जाने युवायुवती संख्या २२ वर्षयता ४३ लाख पुगिसकेको छ । तर, कामको सिलसिलामा विदेश गएका लाखौँ युवायुवती नेपाल फर्के–नफर्केको बारेमा सरकारी निकाय बेखबरजस्तै छ ।
वैदेशिक रोजगारीका लागि विदेश जानेको अभिलेख राखिने भए पनि विदेश पुगेर उनीहरू स्वदेश फर्कंदा कुनै पनि निकायले रेकर्ड राख्ने गरेका छैनन् । श्रम तथा रोजगार मन्त्रालयका सहसचिव तथा प्रवक्ता गोविन्दमणि भुर्तेलले वैदेशिक रोजगारी सिलसिलामा विदेश जानेको संख्या ४३ लाख पुगे पनि उनीहरू फर्के–नफर्केको बारे जानकारी नभएको बताए ।
उनले भने, ‘कामको सिलसिलामा विभिन्न मुलुक गएका नेपालीको तथ्यांक रहे पनि फर्केर आएकाहरूबारे कहीँकतै कुनै जानकारी छैन ।’
मन्त्रालयका अनुसार आव ०५०/५१ देखि वैदेशिक रोजगारीका लागि विभिन्न मुलुक जाने क्रम बढेको हो । त्यसपछि मात्रै वैदेशिक रोजगारीका लागि विदेश जाने नेपालीको संख्या ४३ लाख पुगेको हो ।
विदेश गएर फर्केका नेपालीका बारेमा कुनै पत्तो नभएपछि अब सरकारले वैदेशिक रोजगारबाट फर्केका सबै नेपालीको एक–एक विवरण विस्तृतमा राख्ने गृहकार्य अघि बढाएको छ । यसैका लागि मंगलबार गृह मन्त्रालय र अध्यागमन विभागको पहलमा श्रम मन्त्रालय, वैदेशिक रोजगार विभाग, श्रम विभाग तथा वैदेशिक रोजगार प्रवद्र्धन बोर्डका पदाधिकारीले छलफल गरी अब विदेशबाट फर्केका सबै नेपालीको अभिलेखीकरण गर्ने निर्णय गरेका छन् ।
अध्यागमन विभागका महानिर्देशक केदार न्यौपानेले अब वैदेशिक रोजगार सकेर नेपाल फर्केका तथा पुन: गएका र आएकाको विस्तृत विवरणको अभिलेखीकरण गरिने जानकारी दिए । केही दिनअघि मात्रै प्रधानमन्त्रीको अध्यक्षतामा रहेको राष्ट्रिय विकास समस्या समाधान समितिको बैठकले विदेशबाट सीप सिकेर नेपाल फर्केका नेपालीको विवरण राखी उनीहरूलाई नेपालमा नै इलम गर्ने वातावरण मिलाउन सरकारका सम्बन्धित निकायलाई निर्देशन दिएको थियो । सरकारको सोही निर्देशनअनुसार विदेशबाट फर्केका नेपालीको अभिलेखीकरण गर्नका लागि आवश्यक रणनीति बनाउन छलफल थालिएको गृह मन्त्रालयका उपसचिव कृष्णप्रसाद ज्ञवालीले जानकारी दिए ।
अध्यागमन विभागमा सरोकारवाला निकायबीच भएको छलफलमा विदेशबाट फर्किएका सबै नेपालीको अभिलेख राख्ने गरी नयाँ सफ्टवेयर निर्माण गर्ने निर्णय भएको छ । यसका लागि श्रम मन्त्रालयले आवश्यक पहल गर्ने तथा अध्यागमन विभाग, श्रम विभाग र वैदेशिक रोजगार विभागले संयुक्त रूपमा सफ्टवेयर निर्माणका लागि आवश्यक प्रक्रिया अघि बढाउने सहमति भएको छ । अध्यागमन विभागका महानिर्देशक न्यौपानेले पहिलो चरणमा विदेशबाट फर्केकाको रेकर्ड राखिने र दोस्रो चरणमा त्यसरी फर्केका नेपालीले विदेशबाट के–कस्तो सीप र विज्ञता लिएर आएका छन् भन्नेबारेमा समेत विस्तृतमा विवरण राखिनेछ ।
वैदेशिक रोजगारीका क्रममा विदेशमा काम गरेर विभिन्न इलम सिकेका नेपालीको पहिचान गरी उनीहरूलाई नेपालमै पेसा व्यवसाय गर्न उत्प्रेरित गर्ने अभियान सरकारी स्तरबाट सञ्चालन गरिनेछ । श्रम मन्त्रालयका अनुसार वैदेशिक रोजगारी सिलसिलामा नेपाली मलेसिया, साउदी अरब, कतार, युएई, ओमन, बहराइन, कुबेत, लेबनान, जोर्डन, साइप्रसलगायत झन्डै १ सय मुलुकमा जाने गरेका छन् । त्यसरी गएका नेपालीको रेकर्ड भए पनि त्यहाँ गएर बेपत्ता हुने गरेका र फर्केका आउनेका बारेमा सरकार बेखबर रहँदै आएको छ । श्रम मन्त्रालयका सहसचिव भुर्तेलले वैदेशिक रोजगारी सकेर नेपाल फर्केका श्रमिकलाई पुन: विदेश फर्कनुभन्दा स्वदेशमै केही पेसा व्यवसाय गरेर बस्न उत्प्रेरित हुने गरी सरकारी स्तरबाटै मोटिभेटिभ हुनेखाले कार्यक्रम ल्याइने तयारी गरिएको जानकारी दिए ।
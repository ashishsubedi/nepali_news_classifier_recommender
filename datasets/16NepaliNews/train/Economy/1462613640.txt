
﻿दोस्रो अन्तर्राष्ट्रिय विमानस्थल बन्ने स्थान बाराको टाँगियाका जनताको व्यथा
सुनील गाउँलेवीरगन्ज, २५ वैशाख
दोस्रो अन्तर्राष्ट्रिय विमानस्थल निर्माणस्थल बाराको टाँगिया बासिन्दा अचेल सन्तोषले बस्न सकेका छैनन् । विमानस्थल निर्माण प्रयोजनका लागि गढीमाई नगरपालिका– १६ टाँगिया बस्तीका १ हजार ४ सय ७६ घरधुरीलाई पुनर्वास गराउने भनिएको दुई दशकभन्दा बढी भइसक्यो । तर, सरकारले बस्ती स्थानान्तरण प्रक्रिया अघि नबढाउँदा टाँगिया बस्तीमा समस्या बढ्दै गएको स्थानीय टाँगिया बस्ती सरोकार समितिका अध्यक्ष रमेश सापकोटाले बताए ।विमानस्थल पनि छैन विकास पनि छैन
०५१ यता यहाँ विमानस्थल निर्माणको हल्ला चलाएर बस्ती सार्ने भनिएको हो । तर, चालू आर्थिक वर्षमा यस ठाउँका लागि बाटो मर्मत शीर्षकमा संसदीय कोषबाट एमाले सांसद पुरुषोत्तम पौडेलले २ लाख उपलब्ध गराउनुबाहेक अन्य निकायबाट कुनै पनि शीर्षकमा बजेट परेको छैन । त्यसकारण यहाँ विकासको गति पूरै ठप्प छ । बस्ती स्थानान्तरणको हल्ला चलेपछि विभिन्न गैरसरकारी संस्था पनि यस ठाउँमा आउन छाडेको स्थानीयको भनाइ छ । विद्यालय, धारा, चर्पीजस्ता क्षेत्रमा विभिन्न गैरसरकारी संस्थाले सहयोग गरेका थिए । तर, दुई वर्षयता कुनै एनजिओका प्रतिनिधि गाउँ नपसेको टाँगिया बस्ती सरोकार समितिका अध्यक्ष सापकोटाले बताए । कतिपय सरकारी कार्यालयले त टाँगियामा लगानी नगर्नु भन्ने आदेश आएको छ भन्ने गरेको उनको भनाइ छ ।जनता भने लगानी गर्दै छन्
बस्ती स्थानान्तरण गर्ने भनेर त्यस क्षेत्रमा विकासका क्रियाकलाप बन्द गरिएको २ वर्ष भइसक्यो । तर, स्थानीयले आफ्नो लगानी भने गरिरहेका छन् । बस्ती स्थानान्तरणको हल्ला चलेको निकै वर्ष भइसकेकाले जनतामा अझै सरकारी योजनाप्रति अविश्वास देखिन्छ । नयाँ घर बन्ने क्रम रोकिएको छैन सामाजिक हितको योजनामा पनि यहाँका स्थानीयले सामूहिक लगानी रोकेका छैनन् ।
स्थानीयले बनाए २ करोडका सिाचाइ पम्प
लामो समयदेखि खानेपानी र सिँचाइको समस्या झेल्दै आएका टाँगिया बस्तीका स्थानीयले आफ्नै लगानीमा सिँचाइ पम्प निर्माण गरेका छन् । झन्डै २ करोड रुपैयाँ खर्च गरेर भर्खरै २४ वटा सिँचाइ पम्प निर्माण गरेका हुन् । प्रतिपम्प झन्डै ८ लाख रुपैयाँ खर्चेर सिँचाइका लागि २४ वटा डिप बोरिङ जडान गरिएको टाँगिया बस्ती सरोकार समितिका अध्यक्ष सापकोटाले बताए ।
विमानस्थल निर्माण क्षेत्रमा पर्ने जंगलको बीच भागमा अवस्थित टाँगिया बस्तीका स्थानीयले प्रत्येक घरधुरीका हिसाबले रकम संकलन गरी उक्त सिँचाइ पम्प जडान गरेका हुन् । लामो समयदेखि सरकारी निकायको मुख ताकेर बस्दा पनी सिँचाइ सुविधाका लागि पाइने अनुदान नपाइएकाले आफ्नै लगानीमा पम्प जडान गरिएको त्यहाँका स्थानीय बताउँछन् । ‘पहिले पानी पथ्र्यो, यसपालि एकपल्ट परेको छैन, पूरै खेत सुकेपछि हामी सबै गाउँले भोकै मर्न त भएन, सबै मिलेर खेतीपातीका लागि यी पम्प जडान गरेका हौँ,’ स्थानीय हीरामाया जिम्बाले नयाँ पत्रिकासँग भनिन् । सरकारले बस्ती सार्दा यस्तै पम्प अर्को ठाउँमा बनाइदिनुपर्ने उनीहरूको माग छ ।कि छिटो सार कि पुर्जा देऊ
टाँगिया बस्ती स्थानान्तरण प्रक्रिया तत्काल सुरु गर्न उनीहरूले सरकारसँग आग्रह गरेका छन् । विमानस्थल निर्माण क्षेत्रको मुख्य भागमा पर्ने यो बस्ती स्थानान्तरण तत्काल नभए यो ठाउँ छाडेर अन्त नजाने उनीहरूको चेतावनी छ । ०६४ सालदेखि नै बस्ती स्थानान्तरणका लागि पटक–पटक आग्रह गर्दासमेत सरकारले बेवास्ता गरेको उनीहरूको भनाइ छ । ‘सरकारी बेवास्ताकै कारण हामीले यहाँ करोडौँ लगानी गरिसकेका छौँ,’ सरोकार समितिका अध्यक्ष सापकोटाले भने ।
‘तत्काल बस्ती स्थानान्तरण नभए हामी यो ठाउँ छाडेर जाँदैनौँ,’ सापकोटाले भने । यही बस्तीमा लालपूर्जाका लागि संघर्ष गरिने स्थानीयको चेतावनी छ । ‘सरकारले हामीलाई छिटो अर्को ठाउँमा नसारे लालपूर्जाका लागि आन्दोलन अगाडि बढाउने योजना बनाइरहेका छौँ,’ सरोकार समितिका सचिव शंकर थोकरले नयाँ पत्रिकासँग भने ।
स्थानीयवासीको सहभागितामा गठन भएको टाँगिया बस्ती सरोकार समितिले सरकारलाई बस्ती स्थानान्तरणका लागि विभीन्न माग राखेर पटक–पटक ज्ञापनपत्र बुझाउँदासमेत बेवास्ता गरेको उनीहरूको गुनासो छ ।‘सुरुदेखि नै सरकारले ढााट्यो’
०३२ सालमा सर्लाही, सिन्धुलीलगायतका ठाउँबाट ऐलानी बस्ती स्थानान्तरण गरी तत्कालीन सरकारले १ सय २० घरपरिवारलाई टाँगियामा राखेको स्थानीय होमप्रसाद त्रिपाठीले बताए । सर्लाहीको एक गाउँबाट ०३२ वैशाख १७ गते उनलाई पनि तत्कालीन सरकारले टाँगियामा ल्याएको उनको भनाइ छ । त्यतिवेला बस्ती स्थापना हुँदा १ सय २० घर रहेको र तत्कालीन सरकारले ३ वर्षमै आफूहरूको व्यवस्था गर्ने आश्वासन दिएको उनले सुनाए । ‘०३२ सालमा ३ वर्षमै उचित व्यवस्था हुनेछ भनी यहाँ ल्याइयो, वृक्षरोपणलगायतका काम गराइसकेपछि सरकारले वास्ता गरेन, आजसम्म हामी ऐलानी जग्गा खनेर बसेका छौँ, अझै कहाँ–कहाँ जानुपर्ने हो ?’ उनले भने । फेरि पुनर्वासको कुरा आएकाले अब सर्नु नपर्ने गरी स्थायी वास दिलाइदिन उनले सरकारसँग आग्रह गरेका छन् ।
जग्गा अधिग्रहण प्रक्रियापछि बस्ती स्थानान्तरण : आयोजना
दोस्रो अन्तर्राष्ट्रिय विमानस्थल आयोजना निर्देशक देवचन्द्रलाल कर्णका अनुसार बस्ती स्थानान्तरणसँगै जग्गा अधिग्रहण प्रक्रिया अगाडि बढिसकेको छ । जग्गा अधिग्रहणका लागि मन्त्रिपरिषद्मा पुगेको प्रस्ताव पारित भएपछि तत्कालै बस्ती स्थानान्तरणका लागि प्रक्रिया अघि बढ्ने उनले बताए । आयोजना निर्देशक कर्णका अनुसार कुल ११ हजार ८ सय ७५ बिघा क्षेत्रफल जग्गा अधिग्रहण प्रस्ताव मन्त्रिपरिषद्बाट स्वीकृत हुने अन्तिम चरणमा छ । विमानस्थल निर्माण क्षेत्रमा पर्ने टाँगिया बस्तीबाहेक हरैया गाविसको काँट गाउँ र कोल्हवीको मठियानी गाउँ स्थानान्तरणसहित मुआब्जा वितरण प्रक्रियाका लागि वातावरणीय प्रभाव मूल्यांकन र पुनर्वास मूल्यांकन कार्य आयोजनाले गरिसकेको छ । अधिग्रहण प्रक्रियाका लागि अर्थ मन्त्रालय र भूमि सुधार मन्त्रालयबाट सहमति लिइसकिएको र वन मन्त्रालयसँग सहमति लिने कार्य अन्तिम चरणमा रहेको उनले जानकारी दिए ।
जग्गा खरिद प्रक्रियाका लागि १ अर्ब रुपैयाँ आयोजनासँग रहे पनि त्यो पर्याप्त नभएकाले आगामी बजेटमा रकम विनियोजन गरिनुपर्ने उनको भनाइ छ । विमानस्थल निर्माण आयोजनाले हालसम्म आयोजनाको चार किल्ला निर्धारण गरी जिपिएस पोल राख्ने कार्य मात्र सम्पन्न गरेको छ । बाराको गढीमाई नगरपालिका र कोल्हवी नगरपालिका क्षेत्रमा निर्माण हुन लागेको अन्तर्राष्ट्रिय विमानस्थल निर्माण प्रक्रिया छिटो सुरु गरी टाँगिया बस्तीको समस्या छिटो समाधान गरिनुपर्ने यहाँका नागरिकको सुझाब छ ।
के–के छन्  स्थानीयका माग ?
१. प्रतिघर २ बिघा ५ कट्ठाका दरले जग्गा उपलव्ध गराउनुपर्ने वा पुनर्वास ऐनअनुसारको व्यवस्था गरिनुपर्ने
२. अब स्थानान्तरण हुने ठाउँमा लालपुर्जासहितको जमिन उपलब्ध गराउनुपर्ने
३. विमानस्थलको ३ किलोमिटर दूरीमा नयाँ बस्ती बनाइदिनुपर्ने
४. विमानस्थलभित्र एक घर एक रोजगारको व्यवस्था गरिनुपर्ने
५. स्थानान्तरणपछिको १८ महिना सरकारकै तर्फबाट रासनको व्यवस्था गरिनुपर्ने र घर सार्दा लाग्ने खर्च सरकारले व्यहोर्नुपर्ने
६. शिक्षा, स्वास्थ्य, खानेपानी, सिँचाइ सुविधालगायत आधारभूत आवश्यकता सरकारका तर्फबाट व्यवस्था गरिनुपर्ने
यी माग नि:सर्त पूरा नभएसम्म अर्को ठाउँमा स्थानान्तरण नहुने अडान उनीहरूले लिएका छन् ।
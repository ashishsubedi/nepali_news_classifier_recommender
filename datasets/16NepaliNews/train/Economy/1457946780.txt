
﻿अच्युत पुरी/नयाँ पत्रिकाकाठमाडौं, १ चैत
सरकारले विगत लामो समयदेखि रोयल्टी (राजस्व)को बक्यौता नतिर्ने क्यासिनोलाई अल्टिमेटमसहित अन्तिम मौका दिएको छ । संस्कृति पर्यटन तथा नागरिक उड्डयन मन्त्रालयमातहतको पर्यटन विभागले बक्यौता नतिर्ने क्यासिनो र जिम्मेवार कम्पनीको नाम सार्वजनिक गर्दै बक्यौता तिर्न ३५ दिने अल्टिमेटम दिएको छ ।
१७ फागुनदेखि लागू हुने गरी यस अवधिभित्र सरकारलाई बुझाउनुपर्ने दायित्व पूरा नगर्ने कम्पनीमाथि नियमानुसार असुलउपरको प्रक्रिया सुरु गरिने विभागका महानिर्देशक गोविन्दबहादुर कार्कीले जानकारी दिए । नेपाल सरकारले ११ फागुनमा रोयल्टी बक्यौता नतिर्ने क्यासिनोलाई अन्तिम मौका दिने निर्णय गरेसँगै विभागले १७ फागुनमा ३५ दिने अल्टिमेटम सार्वजनिक गरेको थियो ।
विभागका अनुसार ७ ठूला क्यासिनोसहित कुल ९ कम्पनीले सरकारलाई तिर्नुपर्ने राजस्व बक्यौता छ । पछिल्लोपटक तोकिएको म्यादभित्र बक्यौता रोयल्टी नबुझाउने कम्पनीबाट सरकारी बाँकीसरह असुलउपर गर्ने विभागको योजना छ । आर्थिक कार्यविधि ऐन, २०५५ र नियमावली २०६४ अनुसार बक्यौता असुलउपर गर्न कुमारी चोक तथा केन्द्रीय तहसिल कार्यालयलाई सिफारिस गर्ने तयारी विभागले गरेको छ । विभिन्न क्यासिनोले आर्थिक वर्ष २०६२/६३ यता सरकारलाई रोयल्टी र जरिवाना बुझाउन आनाकानी गर्दै आएका छन् ।

यसअघि गत वैशाखमा विभागले विगतदेखि प्राप्त बक्यौताको लगत र आर्थिक ऐन, २०७२ बमोजिम २०७१/७२ को क्यासिनो रोयल्टीसमेत गरी बक्यौता बुझाउन कम्पनीहरूलाई आग्रह गरेको थियो । यसअघिको बक्यौता नबुझाएका कम्पनीले अब बक्यौता रोयल्टी, सोमा लाग्ने शुल्क र थप शुल्कसमेत सरकारलाई बुझाउनुपर्नेछ । महानिर्देशक कार्कीका अनुसार क्यासिनोबाट १ अर्ब रुपैयाँभन्दा बढी असुलउपर गर्न बाँकी छ । उनका अनुसार २०७०/७१ अगाडि विभिन्न क्यासिनोले सरकारलाई बुझाउनुपर्ने दायित्व करिब ६६ करोड ५० लाख रुपैयाँहाराहारीमा थियो ।
पुरानो बक्यौताअनुसार क्यासिनो नेपालले २६ करोड ६८ लाख रुपैयाँ, क्यासिनो फूलबारीले १६ करोड ८ लाख, क्यासिनो अन्नाले १५ करोड २६ लाख, क्यासिनो रोयलले ४ करोड ९५ लाख रुपैयाँ सरकारलाई बुझाउनुपर्नेछ । यसैगरी, क्यासिनो एभरेष्टको १ करोड ७१ लाख, क्यासिनो भेनसको ३५ लाख, क्यासिनो र्‍याडको ३३ लाख ३० हजार रुपैयाँ बुझाउन बाँकी रहेको संस्कृति, पर्यटन तथा नागरिक मन्त्रालयले यसअघि नै सार्वजनिक गरेको थियो ।
उक्त बक्यौता समयमा नबुझाएका कम्पनीको जरिवाना तथा अघिल्लो आर्थिक वर्षको रोयल्टीसमेत थप गर्दा क्यासिनोले सरकारलाई बुझाउनुपर्ने दायित्व १ अर्ब नाघिसकेको विभागका महानिर्देशक कार्कीले जानकारी दिए ।
क्यासिनो नियमावली–२०७० अनुसार दर्ता प्रक्रियामा नआएका धेरै क्यासिनो २०७१ वैशाखयता गैरकानुनी घोषित भई बन्द अवस्थामा छन् । केही क्यासिनो भने नयाँ नियमावलीअनुसार दर्ता प्रक्रियामा आई सञ्चालनमा छन् । अहिले सांग्रिला, सोल्टी र होटेल हायातस्थित क्यासिनो नयाँ व्यवस्थापनमार्फत सञ्चालनमा छन् ।

﻿लोकबहादुर चापागाई
नयाँ दिल्ली, ३० फागुन – लगानी अवसर खोज्दै भारतको नयाँ दिल्लीमा तीनदिने सम्मेलन सुरु भएको छ । अन्तर्राष्ट्रिय मुद्राकोष (आईएमएफ)को अग्रसरतामा ‘अघि बढ्दै एसिया, भविष्यका लागि लगानी (एड्भान्सिङ एसिया, इन्भेस्टिङ फर द फ्युचर)’ भन्ने नारासाथ शुक्रबारदेखि सुरु सम्मेलनले एसियामा लगानीका अवसर खोज्नेछ ।
सम्मेलनको औपचारिक सुरुवातका क्रममा आईएमएफका प्रबन्ध निर्देशक क्रिस्टिन लेगार्डले विश्वको सबैभन्दा बढी चलायमान र विश्व अर्थतन्त्रको ४० प्रतिशत हिस्सा ओगटेको क्षेत्र एसिया द्विपक्षीय तथा बहुपक्षीय व्यापार सन्तुलनमार्फत अघि बढ्नुपर्ने बताइन् । विश्वव्यापीकरणको सही सदुपयोग गर्न सके दक्षिण एसियाको अवस्था छिट्टै सुध्रिने उनको भनाइ छ । “विश्व अर्थतन्त्र र विकाससँग दक्षिण एसिया पनि जोडिनुपर्छ,” लेगार्डले भनिन्, “एसियाली संकटबाट २५ वर्षमा धेरै परिवर्तन आइसकेको छ ।” आर्थिक विकासका लागि आफ्नो क्षमता र सम्भावना हेरेर अतिकम विकसित मुलुकले लगानी भित्र्याउने वातावरण तयार गर्नुपर्ने उनले बताइन् ।
कार्यक्रममा भारतीय प्रधानमन्त्री नरेन्द्र मोदीले विश्वका धेरै ज्ञानीहरूले २१औं शताब्दीलाई एसियाली शताब्दीको रूपमा लिने गरेको बताए । “भारत दक्षिण एसियामा अर्थतन्त्रका हिसाबले ठूलो छ तर नेपाल, बंगलादेश, भुटान र श्रीलंकामा पनि पर्याप्त लगानीका अवसर छन्,” उनले भने, “अहिलेको लगानीले आगामी दशकमा दक्षिण एसियाले विश्व अर्थतन्त्रमा मुख्य हिस्सेदारी लिन सक्छ ।”
एसिया विश्व आर्थिक पुनर्जागरणको क्षेत्र भएको उनको भनाइ छ । “दक्षिण एसियाली मुलुकलाई समावेशी, बृहत् आर्थिक वृद्धि र स्थिर अर्थतन्त्रको बाटोमा अघि बढ्न आवश्यक नीति निर्माणका लागि आईएमएफजस्ता संस्थाले सहयोग गर्नुपर्छ,” मोदीले भने ।
विश्व अर्थतन्त्रमा दक्षिण एसियाको सहभागिता बढ्दै गएको उनले बताए । “सामाजिक स्थायित्वले बलियो पारिवारिक मूल्य स्थापित गरेकाले एसिया विकासको आधार तयार भइसकेको मोदीको तर्क छ । “लगानीकर्ताले भविष्य हेरेर बैंक तथा वित्तीय संस्था र पुँजी बजारमा पनि लगानी गरेकाले वित्तीय क्षेत्र वैकल्पिक लगानी प्रारूपका रूपमा हेरिन थालेको छ,” उनले भने ।
छोटो समयमै जापान, दक्षिण कोरिया र चीनले गरेको आर्थिक विकासबाट पाठ सिक्दै दक्षिण एसिया अघि बढ्नुपर्नेमा सम्मेलनका सहभागीले जोड दिए । सम्मेलनमा एसिया नाम दिइए पनि लगानीका हिसाबले दक्षिण एसियालाई केन्द्रविन्दुमा राखिएको छ । सहभागीले दक्षिण एसियाले ऊर्जा, कृषि र पर्यटनबाटै बढी फाइदा लिनसक्ने बताएका छन् ।
सम्मेलनको औपचारिक सुरुवातका अवसरमा शनिबार आईएमएफको क्षेत्रीय विकास केन्द्र नयाँ दिल्लीमा खोल्ने निर्णय भएको छ । दक्षिण एसियाली क्षेत्रीय तालिम तथा प्राविधिक सहयोग केन्द्र (एसएआरटीटीएसी) नाम दिइएको केन्द्रले दक्षिण एसियामा योजना निर्माणको केन्द्रविन्दुका रूपमा रहेर बृहत् अर्थतन्त्र र वित्तीय व्यवस्थापन, मौद्रिक सञ्चालन, वित्तीय क्षेत्रको नियमन तथा बृहत् अर्थतन्त्रको तथ्यांकको यथार्थताका लागि आवश्यक कार्यक्रम कार्यान्वयन गर्न समन्वय गरी आईएमएफको क्षमता विकासका क्षेत्रमा काम गर्नेछ । यसले दक्षिण एसियाली क्षेत्रीय सहयोग संगठन (सार्क) राष्ट्रभित्रका नेपाल, बंगलादेश, भुटान, भारत, माल्दिभ्स र श्रीलंकामा प्राविधिक ज्ञानको विकासका लागि आवश्यक तालिम दिन सहयोग गर्नेछ  । सार्कभित्रका अफगानिस्तान र पाकिस्तानलाई भने केन्द्रभित्र राखिएको छैन ।
नयाँ दिल्लीमा केन्द्र राख्ने विषयमा आईएमएफ प्रमुख लेगार्ड र भारतका केन्द्रीय वित्तमन्त्री अरुण जेट्लीले सहमति जनाएका थिए । दिल्लीमा रहने केन्द्र सदस्य राष्ट्रहरूको क्षमता विकासमा आईएमएफको प्राविधिक सहयोग र तालिममार्फत आर्थिक स्थायित्व र समावेशी विकासका लागि उपयोग गरिने लेगार्डले बताइन् ।
केन्द्रले ६ मुलुकका नीति निर्माणकर्तासहित अन्य सरकारी अधिकारीको आवश्यकता हेरी क्षेत्रीय प्राविधिक सहयोग र क्षेत्रीय तालिम केन्द्रको विगतको अनुभवबाट आर्थिक संस्था निर्माण गर्न उपयुक्त पाठ्यमक्रम तथा गोष्ठी आयोजना गर्नेछ । केन्द्रलाई अस्टे«लियन एड, दक्षिण कोरिया जस्ता क्षेत्रीय सदस्य राष्ट्र र भारतले आर्थिक सहयोग गर्नेछ ।
सम्मेलनमा नेपाल, बंगलादेश, भुटान, भारत, माल्दिभ्स, श्रीलंका, जापान, चीन, फिलिपिन्स, इन्डोनेसिया, फिजी, मलेसिया, दक्षिण कोरियालगायत ३० भन्दा बढी मुलुकका सरकारी उच्च अधिकारी, केन्द्रीय बैंक र निजी क्षेत्रका प्रतिनिधिको सहभागिता छ । कार्यक्रममा एसियाली विकास बैंकका अध्यक्ष ताकिहिको नकाओ, बिल एन्ड मेलिन्डा गेट्स फाउन्डेसनका मेलिन्डा गेट्सलगायतको पनि उपस्थिति छ । सम्मेलनमा नेपालबाट नेपाल राष्ट्र बैंकका डेपुटी गभर्नर चिन्तामणि शिवाकोटीको नेतृत्वमा ४ सदस्यीय टोली सहभागी छ । सार्क मुलुकमध्येका अफगानिस्तान र पाकिस्तानका प्रतिनिधि भने सम्मेलनमा सहभागी छैनन् ।
एसियामा वृद्धिको प्रारुप, आयमा जनसांख्यिक र लैंगिक असमानता, पूर्वाधार विकासका लागि आवश्यक लगानीका लागि औपचारिक वित्तीय आवश्यकता, विकासोन्मुख मुलुकहरूमा जलवायु परिवर्तन र आर्थिक लचकता, पुँजी प्रवाह व्यवस्थापन, समावेशी वृद्धिका लागि एसियाको आगामी दशकको चुनौतीलगायत विषयमा छलफल हुँदै सम्मेलन आइतबार सकिनेछ ।
‘पीपीपीका लागि पर्याप्त गृहकार्य’
सरकारले आर्थिक विकासका लागि सार्वजनिक–निजी साझेदारी (पीपीपी)लाई प्राथमिकता दिनुअघि पर्याप्त गृहकार्य गर्न आवश्यक रहेको विज्ञहरूले बताएका छन् । “सरकारले विकासका लागि निजी क्षेत्रलाई प्रवेश गराउनुअघि पीपीपीमा काम गरिने क्षेत्र पहिचान गर्नुपर्छ,” भारतको राष्ट्रिय पारवहन विकास प्राधिकरणका पूर्वअध्यक्ष राकेश मोहनले भने, “पर्याप्त गृहकार्य नहुँदा सडक, सिँचाइ परियोजना, सहरी पूर्वाधार, खानेपानी आपूर्ति र रेल्वे परियोजनाबाट सोचेजस्तो उपलब्धि हासिल भएको छैन ।”
कार्यक्रममा विज्ञहरूले हचुवाका भरमा क्षेत्र पहिचान नगरी पीपीपी प्रारुपमा कार्यक्रम सञ्चालन गर्दा अपेक्षित सफलता हासिल नभएको बताएका छन् । त्यस अवसरमा इन्डोनेसियाका अर्थमन्त्री बाम्ब्याड ब्रोड्जोनेगोरो, भारतका केन्द्रीय वित्त राज्यमन्त्री जयन्त सिन्हा, जापानको अन्तर्राष्ट्रिय सम्बन्धका उपमन्त्री मासात्सुगु एसाकावा, आईएमएफ वित्त विभागका निर्देशक भिटोर ग्यास्परलगायतले निजी क्षेत्रको सहभागिताबिना आर्थिक समृद्धि गाह्रो भएकाले उपयुक्त कार्यक्रम छनोट गरी अघि बढ्नुपर्नेमा जोड दिए । एडीबी अध्यक्ष ताकिहिको नकाओले नेपालमा जलविद्युत्को प्रचुर सम्भावना भएकाले उर्जामा लगानी गर्नेका लागि उपयुक्त स्थान भएको बताए । एसियाको पूर्वाधार विकासमा ठूलो लगानी आवश्यक भएकाले सचेततापूर्वक अघि बढ्न लगानीकर्तालाई उनले आह्वान गरे ।
  दक्षिण एसियामा लगानी अवसर खोज्दै आईएमएफ        
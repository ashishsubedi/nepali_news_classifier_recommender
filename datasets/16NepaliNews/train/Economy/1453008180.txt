
﻿मूल्य घटाउँदै सरकार, खेती घटाउँदै कृषक
मीनकुमार नवोदित
विराटनगर, २ माघ – मोरङ थलाहाका अजय ऋषिदेवको परिचय फेरिएको एक वर्ष भयो । थलाहाकै गन्जु सरदारको पनि दैनिकी बदलिएको लामो समय भयो । ऋषिदेवले एक वर्षअघिसम्म आफूलाई कृषकका रूपमा स्थापित गरेका थिए । अहिले ऋषिदेव र सरदारको दैनिकीसँगै पेसा पनि बदलिएको छ ।
केही वर्षयता थलाहामात्रै होइन मोरङ, सुनसरी र झापाका धेरै व्यक्ति कृषकबाट मजदुरमा रूपान्तरित भएका छन् । कोही वैदेशिक रोजगारीका लागि साउदी अरब, कतार, दुबई, ओमान, बराइन, मलेसिया पुगेका छन् ।
ऋषिदेव १२ वर्षदेखि अर्काको ४ बिघा जग्गा ठेक्का लिएर उखु लगाउँदै आएका थिए । अहिले छाडेका छन् । कृषकले उखुखेती छाड्दै जानुको एउटै कारण हो– लागतअनुसार मूल्य नपाउनु । “वर्षैभरि मेहनत गरेर उत्पादन गरेको उखुको मूल्य पनि हाम्रो हातमा हुँदैन,” उनी भन्छन्, “बरु दैनिक मजदुरी गर्दै फाइदा भएको छ ।” उनीसहित गाउँका कृषक मोरङ–सुनसरी औद्योगिक क्षेत्रका उद्योगमा मजदुरीका लागि धाउँछन् ।
मोरङ ववियाविर्ताका उमालाल चौधरीले पनि उखुखेतीको क्षेत्रफल घटाउँदै लगेका छन् । ६ बिघाबाट हाल २ बिघामा उनको खेती सीमित भएको छ । उखुखेतीबाट जीविका नचल्ने देखेपछि चौधरीले छोरा विजयलाई ९ महिनाअघि वैदेशिक रोजगारीमा पठाए । “लगानी नै नउठ्ने भएपछि खेती गरेर के गर्नू ?” उनी भन्छन्, “समयमा बिक्री नहुँदा उखुको तौल घटेर उल्टै घाटा हुन्छ ।” यो क्षेत्रका अधिकांश कृषक उखुखेतीबाट विस्थापित हुन थालेका छन् ।
सुनसरीको अमाहीबेल्हास्थित इस्टर्न सुगर मिलले समयमै भुक्तानी नदिँदा कृषक थप निराश बनेका छन् । मोरङ–सुनसरी उखु उत्पादक संघका अनुसार मिलले गत वर्षकै करिब ४० करोड रुपैयाँ कृषकलाई भुक्तानी गरेको छैन ।
बैंकबाट ऋण लिएर खेती गरेका कृषक उठ्नै नसक्ने अवस्थामा पुगेको संघले जनाएको छ । “बैंकको ब्याज, मजदुर, मलखाद, ढुवानी, इन्धनलगायत खर्च जोड्दा कृषकलाई उल्टै घाटा हुने स्थिति छ,” सुनसरी अमडुवाका कृषक वल्लभ श्रेष्ठ भन्छन्, “डुब्नका लागि खेती गर्न सकिने अवस्था छैन ।”
प्रतिक्विन्टल कटानी र ढुवानीमा सय रुपैयाँ खर्च हुन्छ । “प्रतिबिघा ८० देखि ९० हजार रुपैयाँसम्म लगानी हुन्छ,” देवानगन्जका जयदेव यादव भन्छन्, “सबै बिक्री गरिसकेर हिसाब गर्दा उल्टै घाटा निस्किन्छ ।” उनका अनुसार उखुको मूल्य हरेक वर्ष घट्दो छ । गत वर्ष प्रतिक्विन्टल ४६१ रुपैयाँ रहेको उखुको मूल्य यो वर्ष ४४८ रुपैयाँ तोकिएको छ । त्यसअघि, ४८१ रुपैयाँ प्रतिक्विन्टल कृषकले पाएका थिए ।
यो क्षेत्रका ६ हजारभन्दा बढी कृषक उखुखेतीमा आबद्ध छन् । क्षेत्रीय कृषि निर्देशनालयका अनुसार गत वर्ष करिब ८ हजार बिघामा उखुखेती गरिएको थियो भने यो वर्ष ६ हजार बिघामा गरिएको छ । अघिल्लो वर्ष १२ हजार बिघामा उखु लगाइएको थियो । “हरेक वर्ष उखुखेती गर्ने कृषक घटिरहेका छन्,” संघका अध्यक्ष शैलेन्द्रराज पाण्डेले भने, “यसको प्रमुख कारण कृषकका समस्याप्रति राज्य गम्भीर नहुनु हो ।”
३५ लाख क्विन्टल खपत क्षमता रहेको सुगर मिलले समयमै उखु नलिँदा र भुक्तानी नदिँदा कृषक थप समस्यामा परेका छन् । गत वर्ष १८ हजार क्विन्टल उत्पादन भएको थियो भने यो वर्ष १२ हजार क्विन्टल उत्पादन हुने अनुमान गरिएको छ ।
पुस पहिलो सातादेखि नै मिल सञ्चालनमा आउनुपर्ने भए पनि माघ १ देखिमात्रै सञ्चालनमा आएको छ । चौधरीका अनुसार मिलबाट पुर्जी लिएरमात्रै उखु बिक्री गर्न पाइन्छ । “पुर्जी लिन पनि ठूलै संघर्ष गर्नुपर्छ,” उनी भन्छन्, “आफूले उत्पादन गरेको वस्तु बिक्री गर्न पनि समस्या छ ।” अघिल्लो वर्ष समयमै उखु बिक्री नहुँदा कृषकले खेतमै आगो लगाएका थिए ।
पूर्वमा एउटामात्रै सुगर मिल भएकाले पनि कृषक मिलले तोकेकै मूल्यमा उखु बिक्री गर्न बाध्य छन् । अझ गत वर्षकै भुक्तानी नदिएको अवस्थामा पनि कृषक यो वर्ष मिललाई उत्पादित उखु दिन बाध्य छन् । “एउटामात्रै सुगर मिल भएकाले पनि कृषकसँग विकल्प छैन,” यादवले भने, “कि त खेतमै सुकाएर आगो लगाउनुप¥यो नत्र भुक्तानी बाँकी रहँदारहँदै पनि उधारोमै दिनुपर्ने बाध्यता छ ।”
  कृषकबाट मजदुरतिर        
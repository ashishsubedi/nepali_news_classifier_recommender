
﻿सन्तोष थापा/नयाा पत्रिकापर्वत, ८ फागुन
सधैँभरि घरको चुलोचौकामा व्यस्त हुने जिल्लाका महिला पछिल्लो समय अल्लो उद्यममा लागेपछि पुरुष सदस्य घरधन्दाको काममा लाग्न थालेका छन् । घरको काम र उद्यमको काम एकैपटक भ्याउन नसकेपछि महिला श्रीमान् तथा अन्य पुरुष सदस्यलाई घरको काम जिम्मा लगाएर उद्यममा आउन थालेको अल्लो उद्यम केन्द्र सालिजाकी अध्यक्ष घममाया पुनले बताइन् ।
पर्वतको सालिजा पातलखर्ककी घममाया पुन यतिवेला अल्लोका तानमा व्यस्त छिन् । उनी मात्रै होइन, सधँैभर चुलो चौकोमा सीमित हुने सालिजाका ११ जना महिलालाई यतिवेला अल्लोको कपडा बुन्न भ्याइनभ्याइ छ । असोजदेखि पुससम्म स्थानीय जंगलमा चाल्ने सिस्नो (अल्लो) संकलन गरेपछि अहिले सालिजाका महिला कोही प्रशोधनमा लागेका छन् भने कोही प्रशोधन गरेर निस्किएको धागोबाट कपडा बुन्न व्यस्त छन् ।
जिविस पर्वतलगायत विभिन्न संघ–संस्थाको सहयोग पाएपछि सालिजाका महिला अल्लो प्रशोधनमा सक्रिय बनेका हुन् । २०५७ देखि अल्लो उद्यम स्थापना गरेर कपडा बुन्न थाले पनि सुरुमा व्यावसायिक बन्न नसकेकामा अहिले ग्राहक माग धान्न नसकिएको अध्यक्ष पुनले बताइन् ।
‘सुरु–सुरुमा ‘टाइम पास’ मात्रै भएको थियो, अहिले बजारको कुनै समस्या छैन । तयार पारिएका अल्लोको कपडा प्रतिमिटर १ हजारदेखि १ हजार ५ सयसम्ममा पर्वतको कुस्माबजारलगायत छिमेकी पर्यटकीय सहर पोखरा र काठमाडौंसम्म पुग्ने गरेको छ ।’
पोखरामा सञ्चालित महिला सीप विकास केन्द्रले समेत यहाँका महिलाले उत्पादन गरेको कपडा बजारमूल्यमै खरिद गर्दै आएको अध्यक्ष पुनले जानकारी दिइन् ।
स्थानीय जंगलमा त्यत्तिकै कुहिएर जाने गरेको अल्लो (चाल्ने सिस्नो)लाई प्रशोधन गरी कपडा बनाएर बजारीकरण गर्न थालिएपछि महिलाको जीवनस्तरमा समेत परिवर्तन आएको छ । यहाँका महिला उद्यमी छिमेकी बाग्लुङ, म्याग्दीलगायतका विभिन्न स्थानमा अल्लोको कपडा बुन्ने तालिम प्रदान गर्न प्रशिक्षक भई जान थालेका छन् ।
अल्लोबाट कोट, झोला, सर्टपाइन्ट, टोपीलगायत सामग्री बनाइने गरेको छ । अल्लोबाट निर्मित सामग्री वर्षौंसम्म टिक्ने र घरेलु पहिचानसमेत झल्किने भएकाले ग्राहक आकर्षण बढेको हो ।
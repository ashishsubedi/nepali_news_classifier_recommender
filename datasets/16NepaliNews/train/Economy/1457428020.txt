
﻿पोखरामा जारी औद्योगिक व्यापार मेलामा सोमबार अन्तर्राष्ट्रिय लोक कलाकारहरूको प्रदर्शनी मेलाको सवैभन्दा आकर्षक विषय बन्यो । लोक सांस्कृतिक कलाकारको कला प्रस्तुतअन्तर्गत नेपाललगायत ६ देशका सांस्कृतिक कार्यक्रम प्रस्तुत गरिए । मेलामा बंगलादेश, स्टोनिया, भारत, नेपाल, मेक्सिको र श्रीलंकाको लोक सांस्कृतिक कला प्रस्तुत गरिएको थियो । पोखराको मेलामा अन्तर्राष्ट्रिय लोक सांस्कृतिक कार्यक्रम ल्याउन एभरेस्ट नेपाल सांस्कृतिक समूह काठमाडांैले संयोजन गरेको हो ।
पोखरा महोत्सवका सांस्कृतिक संयोजक मोहनबाबु खड्काले मेलामा विभिन्न देशका कला संस्कृति प्रस्तुत गर्न पाउँदा निकै खुसी लागेको जानकारी दिए । ‘हामीले निकै लामो छलफलपछि यो सांस्कृतिक कला प्रदर्शन गर्न सफल भएका छौँ,’ उनले भने, ‘सायद मेलाको सबैभन्दा आर्कषणको केन्द्र पनि यही होला ।’ अघिल्ला वर्षहरूमा नेपाली लोकदोहोरी र अन्य नेपाली कलासंस्कृति मात्रै प्रस्तुत हुने गरेको भए पनि यो वर्ष केही नयाँ गर्नका लागि यो अन्तरदेशीय कला प्रस्तुत गरेको सांस्कृतिक कार्यक्रमका प्रस्तोता लोकदोहरी गायक प्रजापति पराजुलीले जानकारी दिए । ‘हामीले यस्ता खालका कार्यक्रम गर्न सक्ने हो भने नेपालको कला पनि विदेशमा जान्छ,’ उनले भने, ‘विदेशी कला पनि नेपालीले हेर्न पाउँछन्, जसका कारण पोखराको पर्यटनमा पनि सकारात्मक प्रभाव पर्न सक्छ ।’
१ सय ३५ जनाको समूहमा रहेको कलाकारको टोलीमा इन्डोनेसियाको टोली भने त्यहाँ भूकम्प गएका कारण फिर्ता भएको पोखरा उद्योग वाणिज्य संघका अध्यक्ष बिन्दुकुमार थापाले जानकारी दिए । ‘मेलामा अरू देशका कलाकारको प्रस्तुति निकै प्रभावकारी भयो, तर हामीले ७ भनेपनि ६ देशको मात्रै कला प्रस्तुत गर्न सक्यौँ,’ उनले भने । भूकम्प र नाकाबन्दीको असरले नेपालमा खतरा छ भन्नेलाई यस्तो खालको सांस्कृतिक पर्यटनले मुख बन्द गरिदिएको उनले बताए । पर्यटकीय नगरी पोखरामा यस्ता खालका कलाको माध्यमवाट गरिने पर्यटन प्रर्वद्धन निकै सकारात्मक र दीर्घकालीन हुने पनि सांस्कृतिक संयोजक खड्काले जानकारी दिए । यो वर्ष १ दिनभन्दा भएन, तर आउँदा वर्षहरूमा यस्ता खालका कलाकारको प्रस्तुतिलाई २/३ दिनसम्म बढाउने पनि संयोजक खड्काको
भनाइ छ ।यस्ता थिए लोकसांस्कृतिक नृत्यबंगलादेश
बंगलादेशका कलाकारले त्यहाँको १ हजार वर्ष पुरानो लोक सांस्कृतिक नृत्य प्रस्तुत गरेका थिए । पहिलाको भारतको पश्चिम बंगालको पुरानो संस्कृति भारत फुटेपछि त्यहाँका नागरिकले बंगलादेशमा पनि सारेका थिए । रमाइलो र रंगिन प्रकारको सर्प नाच मेलामा प्रस्तुत भएको थियो । एफएबी बंगलादेश सांस्कृतिक समूहले पोखरामा ल्याएको सो नृत्य बंगलादेशको पहिचान पनि हो । मेला तथा अन्य अवस्थामा रमाइलो गर्नका लागि सो नृत्यको सबैभन्दा ठूलो भूमिका रहने गरेको छ ।
स्टोनिया
उत्तरी युरोपको सानो मुलुक तर संस्कृतिमा भने सबैभन्दा ठूलो दाबी गर्ने कलाकारको समूहले कसरी परापूर्व कालमा कपडा सिलाइन्थ्यो र कसरी कपडा लगाइन्थ्यो भन्ने कुरा नृत्यमार्फत देखाइएको थियो । यो नृत्य स्टोनियाको सबैभन्दा पुरानो लोक नृत्य पनि हो । इस्टोनियन लोक नृत्य समूहले सो लोक नृत्यमा सन् १९८८ देखि व्यावसायिक रूपमा संसारका अन्य मुलुकमा पनि लैजाने गरेको छ । नृत्यमा स्थानीय व्यावसायिक व्यक्तिको मात्रै संलग्नता रहने पनि वितरित प्रोस्पेक्टर्समा उल्लेख
गरिएको छ ।
भारत
भारतको पन्जाब र गुजरातको लोक सांस्कृतिक नृत्य प्रस्तुत गरिएका थिए । गुजरातको लोकनृत्यलाई त्यहाँको बबी नृत्य प्रतिष्ठानबाट ल्याइएको थियो भने पन्जाबका लागि पन्जाब लोक कला सेन्टरले ल्याएको हो । दुवै नृत्यमा त्यहाँको १ सय वर्षभन्दा पहिलाको स्थानीय कला प्रस्तुत भएका थिए । दुवै नृत्य त्यहाँको पहिचानका रूपमा रहेको पनि प्रोस्पेक्टर्समा उल्लेख छ ।
मेक्सिको
यो पनि त्यहाँको सबैभन्दा पुरानो लोक नृत्य हो । मेक्सिकोको केन्द्रीय भागमा प्रचलनमा रहको पुरानो नृत्य हो । जुन युरोप र अमेरिकामा पनि प्रचलनमा रहेको छ । यो नृत्यमार्फत विशेष गरी संगीत र शारीरिक हाउभाउका माध्यमबाट माया र प्रेम झल्काउन बढी प्रयोग गरिन्छ । नृत्यमा प्रयोग गरिएका सामग्रीहरू पनि निकै लोपोन्मुख र पुरानो कला भएको प्रोस्पेक्टर्समा उल्लेख छ । सो नृत्यमा प्रस्तुत गरिने मुकुटले पूर्खा, आकास र स्वर्गका बारेमा प्रतिविम्बित गर्छ ।
श्रीलंका
यो त्यहाँका विद्यार्थी र बच्चाहरूमा निकै लोकप्रिय नृत्य हो । त्यहाँका प्राय: सबै बच्चा र स्कुलहरूमा पनि यो नृत्य गरिन्छ । यसको व्यावसायिक प्रशिक्षण पनि गर्ने गरिएको छ । रानराङ्गा नृत्य केन्द्रका कलाकारले प्रस्तुत गरेको नृत्यमा त्यहाँको कला र परिवेश प्रस्तुत गरिएको थियो ।
नेपाल
सगरमाथा नेपाल कल्चर समूहले नेपाली लोकसंस्कृतिमा कौरा, घाटुलगायतका अन्य नेपाली लोक संस्कृति झल्कने नृत्यहरू प्रस्तुत गरेको थियो । विशेषगरी नेपालको स्थानीय र नेपाली परिवेश झल्कने ड्रेस तथा सामग्रीमा नृत्य प्रस्तुत गरिएको थियो ।
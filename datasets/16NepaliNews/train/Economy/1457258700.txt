
﻿सुदीपकुमार ढुंगाना/नयाँ पत्रिकाकाठमाडौं, २३ फागुन
सरकारी निकायबीच तालमेल नहुँदा भूकम्पपीडितले आउँदो वर्षात्मा पनि दु:ख भोग्नुपर्ने देखिएको छ । भूकम्पपीडितका लागि विभिन्न दातृ मुलुक तथा संस्थाले सहयोग उपलब्ध गराए पनि पुनर्निर्माणको काम अगाडि नबढाइँदा अलमलको अवस्था देखिएको हो ।
सुरुमा पुनर्निर्माणका धेरैजसो काम पाएको सहरी विकास तथा भवन निर्माण विभागका कर्मचारी अहिले बेफुर्सदिला छन् । राष्ट्रिय योजना आयोगबाट कार्यक्रम स्वीकृत भएर आइसके पनि अर्थ मन्त्रालयबाट बजेट तथा खर्च गर्ने अख्तियारी नआएको उनीहरू बताउँछन् ।
विभागका महानिर्देशक ई. रमेशप्रसाद सिंहले कार्यालयबाट हुने सम्पूर्ण काम सकिए पनि अर्थ मन्त्रालयबाट खर्चको अख्तियारी तथा बजेट नआउँदा कुर्नुपर्ने अवस्था रहेको बताए । भूकम्प गएको एक वर्षसम्म पनि केही काम नभएको सम्बन्धमा महानिर्देशक सिंहले भने, ‘कार्यालयले गर्नुपर्ने सबै काम सम्पन्न भइसकेका छन् । तर, बजेट नआएकाले अघि बढ्न सकिएको छैन ।’
पुनर्निर्माणका लागि विभागबाट ४६ इन्जिनियर र ७१ सब–इन्जिनियर करारमा भर्ना गर्न अन्तर्वार्तासमेत लिइसकिएको उनको भनाइ छ । कसरी अघि बढ्ने भन्ने स्पष्ट निर्देशन नआएकाले अलमल देखिएको सिंहको दाबी छ । निर्देशन आउनेबित्तिकै नतिजा प्रकाशित गरी काम सुरु गरिने उनले बताए ।
सहरी विकास तथा भवन निर्माण विभागले भूकम्पबाट अति प्रभावित ६ जिल्लामा १ सय ६७ ट्रान्जिसनल अफिस बिल्डिङ निर्माणका लागि बोलपत्र आह्वान गरी प्राविधिक बोलपत्र मूल्यांकन कार्य सम्पन्न गरिसकेको जनाएको छ । एसियाली विकास बैंकको ऋण सहयोगमा सञ्चालन हुने भूकम्प आकस्मिक सहायता आयोजनाअन्तर्गत ट्रान्जिसनल अफिस बिल्डिङ निर्माण गरिन लागेको हो ।
तर, यसमा पनि बोलपत्र खोल्ने सम्बन्धमा द्विविधा रहेको मन्त्रालयका कर्मचारी नै बताउँछन् । त्यस्तै, दोस्रो चरणमा ५ जिल्लामा ट्रान्जिसनल अफिस विल्डिङ निर्माण गर्न बोलपत्र आह्वान तयारी भए पनि सूचना प्रकाशित गरिएको छैन ।
सोही आयोजनाअन्तर्गत विभिन्न परामर्शदाता नियुक्त गर्न एडिबीबाट सहमति प्राप्त भई सम्झौता भइसके पनि सम्झौता गर्न नसकिएको विभागका उच्च पदाधिकारीले नाम उल्लेख नगर्ने सर्तमा जानकारी दिए ।
मन्त्रिपरिषद्को निर्णयअनुसार भूकम्पबाट प्रभावित उच्च पहाडी र हिमाली क्षेत्रमा सामुदायिक हिउँदे आवास (विन्टर सेल्टर) निर्माणका लागि बोलपत्र मूल्यांकन भइसकेको छ । तर, पुनर्निर्माण प्राधिकरण स्थापना भएपछि पनि सो काम अघि बढाउन नसकिएको विभागका कर्मचारी बताउँछन् ।
भूकम्पपछिको पुनर्निर्माण गर्न राष्ट्रिय योजना आयोगले आव ०७२/७३ का लागि २ अर्ब ८७ करोड ९९ लाख रुपैयाँको कार्यक्रम स्वीकृत गरी सहरी विकास मन्त्रालयमार्फत विभागलाई पत्राचार गरिसकेको छ । करिब दुई महिनासम्म पनि अर्थले कुनै निर्णय नगर्दा र जानकारी नदिँदा काम हुन नसकेको हो ।अधिकार खोसिएको गुनासो
विभागका कर्मचारी पुनर्निर्माण प्राधिकरणका कारण योजना आयोगले स्वीकृत गरिसकेको र दातृ निकायसँग सम्झौता भइसकेका काम पनि गर्न नपाएको गुनासो गर्छन् । एडिबी, विश्व बैंक, जापान सहयोग नियोग जाइकालगायत दातृ निकायले यसमा सघाउँदै आएका छन् ।
पुनर्निर्माण प्राधिकरणले विभिन्न दातृ निकायसँग मौखिक रूपमा भवन निर्माण विभागसँग सम्झौता नगर्न आग्रह गरेको उनीहरूको भनाइ छ । विभागका महानिर्देशक सिंहले यसबारे जानकारी नभएको बताए ।
पुनर्निर्माण प्राधिकरण गठनपछि त्यसमार्फत काम गर्न अर्थले विभागलाई निर्देशन दिएकामा प्राधिकरणको कार्यविधि आएपछि झनै अप्ठेरो परेको उनको भनाइ छ । कार्यविधिमा केन्द्रीय परियोजना कार्यान्वयन इकाइ र जिल्ला स्तरमा पनि परियोजना कार्यान्वयन इकाइ गठन गरी अख्तियारी दिँदा केन्द्रीय इकाइले सीधै जिल्लास्तरको इकाइलाई दिने कार्यविधि बनेको सिंहले जानकारी दिए । सोही कारण सहरी विकास तथा भवन निर्माण विभागले स्वीकृति पाएको काम पनि अलमलिएको उनको भनाइ छ ।
पहिले विश्व बैंक र एडिबीको फरक–फरक केन्द्रीय परियोजना कार्यान्वयन इकाइ भएकामा अहिले एउटै बनाइएको सिंहले बताए । विभाग अधिकारीसँग कुनै पनि काम गर्ने अधिकार नभएकाले मन्त्रालयसँग निर्देशन मागिएको उनले जानकारी दिए ।
अर्थ मन्त्रालयले खर्च गर्ने अख्तियारी नरोकिएको दाबी गरेको छ । मन्त्रालयका प्रवक्ता मुकुन्द पौडेलले भने, ‘हामीले पुनर्निर्माणका लागि खर्चको अख्तियारी दिने काम रोकेका छैनौँ ।’ सहरी विकास तथा भवन निर्माण विभागलाई खर्च गर्ने अख्तियारी दिइसकेको उनको दाबी छ ।
सरकारले पुनर्निर्माण तथा पुनस्र्थापनाका काम गर्न राष्ट्रिय पुनर्निर्माण प्राधिकरणलाई अख्तियारी दिएको छ । फागनु १६ को मन्त्रिपरिषद्को निर्णयअनुसार अर्थ मन्त्रालयले प्राधिकरणलाई ६५ अर्ब रुपैयाँ खर्च गर्ने अख्तियारी दिएको थियो ।
अख्तियारीअनुसार आवास निर्माणका लागि ३३ अर्ब, विद्यालय र सरकारी भवन निर्माणका लागि १७ अर्ब र सार्वजनिक निर्माणका लागि १३ अर्ब रूपैयाँ छ । सरकारले चालू आवको बजेटमा पुनर्निर्माणका लागि ७४ अर्ब रुपैयाँ विनियोजन गरेको छ ।
विभागका महानिर्देशक सिंह भन्छन्, ‘समयमा अख्तियारी नदिँदा भूकम्पपीडितले थप दु:ख पाउने अवस्था छ ।’ उनका अनुसार सरकारी प्रक्रियाका कारण काम सुरु गर्ने निर्णय भएको तीन महिनापछि मात्र काम सुरु हुन्छ । यसो हुँदा मध्यबर्खामा मात्र काम सुरु हुने देखिएको छ । मध्य बर्खामा पहाडी भेगमा काम हुन नसक्ने हुनाले यो आवमा पुनर्निर्माणको काम हुनै नसक्ने सिंहले दाबी गरे ।
कार्यविधिको प्रतीक्षामा प्राधिकरण
राष्ट्रिय पुनर्निर्माण प्राधिकरणले विभिन्न गैरसरकारी संस्थाले निर्माण गर्ने भवनमा एकरूपता नहुने हुँदा त्यसलाई एकरूपता दिन तत्कालका लागि रोक्न निर्देशन दिएको जनाएको छ । प्राधिकरण प्रवक्ता सुरेश अधिकारीले भने, ‘अहिले हामी कार्यविधि निर्माणमा लागेका छौँ । त्यसैले कार्यविधि निर्माण नहुन्जेलसम्म रोक्न भनेका हौँ ।’
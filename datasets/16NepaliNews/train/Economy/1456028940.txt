
﻿प्रकटकुमार शिशिर/नयाँ पत्रिका काठमाडौं, ९ फागुन
आयातमुखी अर्थतन्त्र भएको मुलुक नेपालबाट पनि पछिल्लोपटक उत्पादन भएर सामान विदेशी बजारमा पुगिरहेका छन् । नेपालमा उत्पादन भएर ‘मेड इन नेपाल’को ट्यागमा विश्वबजारमा पुग्ने नेपाली वस्तु बढ्दै गएका छन् ।
नेपालमा उत्पादन हुने गोल्डस्टार जुत्ता उत्पादनको ८० प्रतिशत भारत निर्यात हुन्छ । राकुरा चियाले विश्व बजारमा आफ्नो ब्रान्डको उपस्थिति जनाउन तीन मुलुकमा उत्पादन पठाइसकेको छ । १ वर्षअघिदेखि मात्र उत्पादन थालेको ८८४८ भोड्काले केही मुलुकमा निरन्तर निर्यात गरिरहेको छ ।
केही कम्पनीले बजार खोज्ने क्रममा आफ्नो ब्रान्डलाई परीक्षणका रूपमा विदेशमा निर्यात गर्दै आए पनि केही ब्रान्ड ‘ग्लोबल ब्रान्ड’जस्तै भइसकेका छन् । नेपालबाट एसिया, युरोप, अमेरिका, अस्ट्रेलिया, अफ्रिकासम्म सामान पुगिरहेको छ ।
नेपालको पहिलो बहुराष्ट्रिय कम्पनी चौधरी ग्रुपले उत्पादन गरेको वाइवाइ चाउचाउ भारतका विभिन्न राज्यमा उत्पादन भइरहेको छ । नेपालबाट ग्लोबल ब्रान्ड बनिसकेको वाइवाइ भारतमा मात्र नभएर युरोप, अस्ट्रेलिया र अफ्रिकामा समेत पुगेको छ । वाइवाइ मात्र होइन, मायोज र रारा चाउचाउ पनि विदेशमा पुगेर नेपाली स्वाद दिइरहेका छन् ।
हिमाल चिया उद्योग प्रालिले उत्पादन गरेको राकुरा चियालाई नयाँ प्याकेजिङमार्फत विभिन्न मुलुकमा पुर्‍याइएको छ । कम्पनीका प्रबन्ध निर्देशक निराज राठीले विभिन्न मुलुकबाट माग आएपछि नयाँ प्याकेजिङमा विदेश पठाउन  लागिएको बताए ।
‘हामीले २० वर्षअघिदेखि नै राकुरा ब्रान्डलाई विश्व बजारमा पुर्‍याइसकेका छौँ, अब चाँडै केही मुलुकमा नियमित पठाउँदै छौँ,’ उनले भने । फिलिपिन्स र चीनमा राकुरा ब्रान्ड सार्वजनिक गर्ने अन्तिम तयारी भएको उनले बताए ।
सूर्य नेपालको उत्पादन सूर्य चुरोट पनि नेपालबाहिर पुगिरहेको छ । भारत र युरोप पुगिरहेको चुरोटलाई विश्वभर लैजाने कम्पनीको योजना छ । त्यस्तै, गोर्खा लरीको उत्पादन एक्सन र नोबेल अमेरिकी बजारमा पुगिसकेको छ । कम्पनीले अहिले नयाँ प्याकेजिङका साथ पुन: विदेशी बजारमा पठाउने योजना बनाइरहेको छ ।
सूर्य नेपालका सिनियर कर्पाेरेट भाइस प्रेसिडेन्ट रवि केसीले सूर्य ब्रान्डलाई विश्वभर पुर्‍याउने योजना रहेको जानकारी दिए । ‘कतिपय मुलुकको आफ्नै नियमका कारण ढिलो भइरहेको छ,’ उनले भने, ‘हाम्रो उत्पादन नेपालबाट विदेश जाँदा नेपालीले धेरै मात्रामा लगिरेहका छन्, त्यसैले पहिला नेपाली बढी भएको ठाउँमा ब्रान्ड तत्काल पुर्‍याउने योजना छ ।’
नेपालमा उत्पादन भइरहेको निक ट्रान्सफर्मर नियमित रूपमा भुटान निर्यात भइरहेको छ । निकले अन्य मुलुकमा पनि आफ्नो उत्पादन पठाउने तयारी थालेको छ । भुटानमै हुलास स्टिलले पोल निर्यात गरिरहेको छ ।
त्यस्तै, नेपालबाहिर शेर्पा एडभेन्चर गियरका कपडा प्रख्यात भइरहेका छन् । त्यस्तै, एभरेष्ट, माउन्टेन ब्रान्डका कपडाले पनि आफ्नो दायरा फराकिलो बनाइरहेका छन् ।
बहुराष्ट्रिय कम्पनी डाबरले नेपालमा उत्पादन गरेर रियल जुस भारतमा निर्यात गर्दै आइरहेको छ । नेपालबाट जुस मात्र होइन, पानीसमेत विश्व बजारमा पुगिरहेको छ ।
रसुवाको धुन्चेमा रहेको हिमालयज स्प्रिङ वाटर प्रालिले उत्पादन गर्ने हिमालयज अनटप पानी मलेसिया, थाइल्यान्ड, कोरिया, हङकङ, जापान, युएई, साउदी अरबलगायत युरोपसम्म पुगेको छ ।
कम्पनीले अमेरिका पनि निर्यात गर्न गृहकार्य थालेको जनाएको छ । नेपालमा उत्पादित धारा तेल कतार, साउदी, सेन्चुरी मसला जापान, अस्ट्ेरलिया निर्यात भइरहेको छ ।
नेपालको चौधरी ग्रुपको सिजी स्मार्टफोन, गोल्छा अर्गनाइजेसनको आर्क मोबाइल र लक्की ग्रुपको कलर्स मोबाइलले पनि नेपालबाहिर आफ्नो उपस्थिती जनाउन थालेका छन् ।
किरण सु म्यानुफ्याक्चर्सको गोल्डस्टार जुत्ता भारतसँगै बंगलादेश, श्रीलंका, पाकिस्तानलगायत खाडी मुलुकमा निर्यात भइरहेको छ । निरन्तर उत्कृष्ट निर्यातकर्ताको उपाधिसमेत पाइरहेको कम्पनीले आफ्नो बजार अफ्रिकामा पुर्‍याउन नयाँ रणनीति बनाउँदै छ ।
कम्पनीका प्रबन्ध निर्देशक आमिर राणाले निर्यात भइरहेको मुलुकमा निरन्तर सामान पठाएर नयाँ मुलुकमा बजार खोज्न लागिएको जानकारी दिए । ‘नेपालमा वातावरण राम्रो हुनुपर्छ, वातावरण भए नेपालमा उत्पादित वस्तु नेपालबाहिर सहज रूपमा जान सक्छन्,’ उनले भने, ‘यसमा सरकारले पूर्ण सहयोग गर्नुपर्छ ।’
बन्दहडताल, मजदुर आन्दोलनका कारण उद्योगलाई समस्या भइरहेकाले आगामी दिनमा राजनीतिक स्थिरता ल्याएर आर्थिक वृद्धिबारे सोच्नुपर्ने उनको
सुझाब छ ।
नेपालबाट हस्तकला, औषधि, गलैँचा, पस्मिना, मूर्ति, जडीबुटी, कफी, अदुवा, अलैँचीलगायत विश्वबजारमा पुगिरहेका छन् । यसमा कति उत्पादनका ब्रान्डिङ हुन नै बाँकी छ ।
त्यस्तै, अमेरिकाले नेपाली तयारी पोसाकलाई भन्सार छुट दिने विधेयक हालै पारित गरेको छ । १५ वर्षअघि नेपालबाट अमेरिकालगायत विभिन्न मुलुकमा उच्च निर्यात हुने तयारी पोसाक पछिल्लोपटक खुम्चिए पनि अमेरिकाको नयाँ नियमले अवसर खोलिदिएको छ । यसबाट नेपालको उत्पादन र ब्रान्डलाई अन्तर्राष्ट्रिय बजारमा हिस्सा बढाउन सघाउ पुग्नेछ ।

﻿
 नयाँ पत्रिकाकाठमाडौं, १४ माघ
देउराली जनता फर्मास्युटिकल्स प्रालिले पाचन प्रणाली र कलेजो स्वास्थ्यका औषधि उत्पादन सुरु गर्ने भएको छ । स्थापनाको २५औँ वर्ष प्रवेश अवसरमा कम्पनीले १० करोड रुपैयाँको लागानीमा ‘दिव्यम् डिभिजन’ स्थापना गरी पाचन प्रणाली र कलेजो स्वास्थ्यका औषधि उत्पादन सुरु गरिने घोषणा गरेको हो ।
राजधानीमा बुधबार गरिएको पत्रकार सम्मेलनमा कम्पनीका कार्यकारी निर्देशक हरिभक्त शर्माले पाचन प्रणाली र कलेजो स्वास्थ्यका धेरैजसो औषधि विदेशबाट आयात भइरहेकाले यसलाई कम गर्न स्वदेशमै उत्पादन सुरु गर्न लागिएको बताए ।
‘धेरै नेपाली पाचन प्रणाली र कलेजोरोगले ग्रसित छन्,’ शर्माले भने, ‘त्यस्ता रोग व्यवस्थापन गर्न र नयाँ उत्पादनको विकास गरी निर्यात क्षमता तयार गर्न छुट्टै डिभिजन गरी औषधि उत्पादन गर्न लागेका हौँ ।’ नयाँ स्थापना हुने डिभिजनबाट ४५ जनालाई नयाँ रोजगारी सिर्जना हुने उनले बताए ।
कम्पनीले अहिले ५ डिभिजनमार्फत विभिन्न प्रकारका ३ सय थरीका औषधि उत्पादन गर्दै आएको छ । कम्पनीले ३ सय ६५ जनालाई रोजगारी दिएको छ ।
‘उद्योग पूर्ण क्षमतामा सञ्चालन हुन एक मेगावाट बिजुली आवश्यक पर्छ, ऊर्जा संकट र नाकाबन्दीले उद्योग पूर्ण क्षमतामा चल्न सकेको छैन,’ कार्यकारी निर्देशक शर्माले भने, ‘अहिले ३३ प्रतिशत बजार हिस्सा र ५० प्रतिशत उत्पादन घटेको छ ।’
आगामी दिनमा सर्वसाधारणलाई सेयर निष्कासन गरी पब्लिक कम्पनी बनाउने योजना उनले सुनाए । ‘नाकाबन्दीले इन्जेक्सनलगायतका अत्यावश्यक औषधि मुलुकभित्रै उत्पादन गर्नुपर्ने देखिएको छ,’ उनले भने, ‘आगामी दिनमा थप ५० करोड रुपैयाँ थपी त्यस्ता औषधि उत्पादन सुरु गर्नेछौँ ।’
करिब १ सय ५० मोलिक्युलको औषधि विदेशबाट आयातमा सरकारले प्रतिबन्ध लगाए यस क्षेत्रमा लगानी वातावरण बन्ने सम्भावना रहेको कम्पनीले जनाएको छ । २५औँ वार्षिकोत्सव अवसरमा कम्पनीले आफ्ना उत्पादनलाई अझै गुणस्तरीय र अन्तर्राष्ट्रिय स्तरको बनाउँदै लैजाने प्रतिबद्धता व्यक्त गरेको छ । ०४७ देखि उत्पादन सुरु गरेको कम्पनीमा १ अर्ब २० करोड ५० लाख रुपैयाँ लगानी भएको छ ।
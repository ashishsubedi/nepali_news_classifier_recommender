
﻿काठमाडौं । उत्पादनशील क्षेत्रलाई केन्द्रमा राखेर बजेट ल्याउन निजी क्षेत्रले सरकारलाई सुझाव दिएको छ । कृषि, ऊर्जा, पर्यटन र औद्योगिक क्षेत्रको विकास गर्ने गरी बजेट ल्याउन निजी क्षेत्रले सरकारलाई आग्रह गरेको हो ।
नेपाल उद्योग वाणिज्य महासंघका उपाध्यक्ष शेखर गोल्छाले कृषि, पर्यटन, ऊर्जा र पूर्वाधारको विकास गर्ने गरी बजेट ल्याउनुपर्ने बताए । “आगामी आर्थिक वर्षका बजेटमा उत्पादनशील क्षेत्रलाई सहयोग पुग्नेगरी बजेट नआए, देश पूर्ण रुपमा परनिर्भरतातर्फ जाने सम्भावना हुन्छ,” उनले बाह्रखरीसँग कुरा गर्दै भने, “अहिलेको बजेटले तीन वटा कुरालाई मात्रै समेटेपनि धेरै राम्रो हुन्छ ।”
नेपाल उद्योग परिसंघका अध्यक्ष हरिभक्त शर्माले नेपालको अर्थतन्त्रलाई उत्पादनशील बनाउन नीतिगत तहमै परिमार्जन आवश्यक रहेको बताएका छन् । अध्यक्ष शर्माले राजनीतिक इच्छा शक्ति भएमा नेपाल उत्पादनशील अर्थतन्त्र बन्न धेरै समय नलाग्ने बताए । अध्यक्ष शर्माले अर्थतन्त्रलाई केन्द्रविन्दुमा राख्न सबैले आफ्नोतर्फबाट भूमिका खेल्नु पर्ने बताए ।
अर्थविद् केशव आचार्यले सरकराले उत्पादशील क्षेत्रमा जबसम्म लगानी बढाउँदैन तबसम्म देश आर्थिक रुपमा सम्पन्न नहुने बताए । सम्भावना भएका क्षेत्रको पहिचान गरी सरकारले ल्याउने बजेट त्यतातिर केन्द्रित हुने पर्ने उनले बताए । “कृषि, ऊर्जा, पर्यटन र पूर्वाधार सम्भावना भएका क्षेत्र हुन्,” उनले भने, “त्यससलाई केन्द्रमा राखेर बजेट बनाउनुपर्छ ।”
राष्ट्रले ६६ औं आर्थिक वर्षको लागि बजेट बनाउन लागेको बताउँदै पछिल्लो समयमा मुद्रास्फितिलाई ट्रयाकमा ल्याउनु ठूलो चुनौती रहेको बताए । पहिला नेपालको मूल्यवृद्धि भारतको मूल्यवृद्धिसँग समानस्तरमा हुने गरेको भए पनि पछिल्लो केही वर्षदेखि नेपाल र भारतको मूल्यवृद्धि अन्तर ५ देखि ६ प्रतिशतमा रहनु चिन्ताको विषय भएको उनले बताए ।
विगत केही वर्षको पुँजीगत खर्चको आकार हेर्दा सरकारको प्रक्रियागत झन्झटका कारण पुँजीगत खर्च घट्लै गएको बताउँदै खर्च प्रक्रियालाई सरल बनाउन उनले जोड दिए । भूकम्पपछिको अहिलेको समय ऋण उठाउने क्षमता पनि भएको र खर्च गर्ने ठाउँ पनि प्रशस्त भएकोले पुनर्निर्माणको कामलाई गति दिनुपर्ने उनले बताए ।
अर्थविद्ध डा. मदनकुमार दाहालले आत्मनिर्भर अर्थतन्त्रको प्रवद्र्धनमा जोड दिनुपर्ने बताए । नेपालमा अहिले भएको मूल्यवृद्धि आयातित भएको तर्क गर्दै डा. दाहालले दीर्घकालमा कृषि र गैर कृषि क्षेत्रमा आधारित वस्तुतहरु उत्पादन बढाएर मूल्यवृद्धि कम गर्नुपर्ने बताए ।
प्लटिङ गरेर घडेरीमा विक्री भइरहेको खेतीयोग्य जमीनलाई नरोके केही वर्षमा खाद्यान्नमा नेपाल परनिर्भर हुने नेपाल उद्योग वाणिज्य महासंघकी बरिष्ट उपाध्यक्ष भवानी राणाले बताइन् । सरकारले व्यावसायिक खेती गर्न चहाने व्यवसायीलाई सरकारले ऋण र जग्गा उपलब्ध गराउनु पर्ने बताइन् ।
नेपाल डेरी एसोसिएसनका अध्यक्ष सुमित केडियाले नेपालको डेरी उद्योगले विदेशी अनुदानप्राप्त उद्योगबाट उत्पादिन डेरी प्रडक्टहरुसँग प्रतिस्पर्धा गर्न नसकेको बताए । उनले भूकम्पपछि गाउँघरमा गाई भैसी पाल्ने कृषक न्यून हुँदै गएकाले दुध समेत अभाव हुँदै गएको बताए । गाउँघरका कृषकहरुलाई गाई भैसी पालनमा प्रोत्साहन हुने गरी बजेट निर्माण गर्न सरकारसँग आग्रह गरे ।

﻿सचेन गौतम/नयाँ पत्रिकाकाठमाडौं, २१ फागुन
सर्वोच्च अदालतले बुटवल पावर कम्पनी (बिपिसी) र हिमाल हाइड्रो एन्ड जनरल कन्सट्रक्सन कम्पनीमा रहेको युनाइटेड मिसन टु नेपाल (युएमएन)को सेयर एवं चलअचल सम्पत्ति सरकारले लिन नपाउने फैसला गरेको छ ।
प्रधानन्यायाधीश कल्याण श्रेष्ठ र न्यायाधीश देवेन्द्रगोपाल श्रेष्ठको गत २५ माघको इजलासले ती कम्पनीमा रहेको युएमएनको सेयर एवं चलअचल सम्पत्ति सरकारले नि:शुल्क आफ्नो नाममा हस्तान्तरण गर्न नपाउने फैसला गरेको हो ।
मन्त्रिपरिषद्को गत २३ माघ ०७० को बैठकले युएमएनसँगको सम्झौता सकिएको उल्लेख गर्दै बिपिसी र हिमाल हाइड्रोमा रहेको युएमएनको सेयर एवं चलअचल सम्पत्ति नेपाल सरकारले नि:शुल्क प्राप्त गर्ने निर्णय गरेको थियो । सरकारी निर्णय कानुनविपरीत भएकाले बदरको माग गर्दै युएमएनका कार्यकारी निर्देशक मार्क ग्याल्पिनले सर्वोच्च अदालतमा रिट दायर गरेका थिए । सर्वोच्चका तत्कालीन न्यायाधीश प्रकाश वस्तीको एकल इजलासले अन्तिम टुंगो नलागेसम्म सेयर एवं चलअचल सम्पत्ति हस्तान्तरण नगर्न सरकारलाई अन्तरिम आदेश दिएको हो ।
सर्वोच्चले रिटको अन्तिम फैसला गर्दै सरकारले दुई कम्पनीमा रहेको युएमएनको सेयर एवं चलअचल सम्पत्ति लिन नसक्ने फैसला गरेको हो । सर्वोच्चका प्रवक्ता नहकुल सुवेदीले भने मुद्दाको फैसलाको पूर्ण पाठ तयार भइनसकेको भन्दै यसबारे केही बताउन चाहेनन् । ‘रिट जारी भएको छ, फैसलाको पाठ आएको छैन,’ उनले भने ।
मन्त्रिपरिषद्को निर्णयका आधारमा ऊर्जा मन्त्रालयले सम्पत्ति प्राप्त गर्ने प्रक्रिया अगाडि बढाएको थियो । सुविधा, सन्तुलन र अपुरणीय क्षतिसमेतका दृष्टिकोणबाट सरकारी निर्णय कार्यान्वयन रोक्न आवश्यक भएको भन्दै सर्वोच्चले रिटको अन्तिम टुंगो नलागेसम्म सम्पत्ति हस्तान्तरण प्रक्रिया अगाडि नबढाउन अन्तरिम आदेश दिएको थियो ।
युएमएनको हिमाल हाइड्रोमा ११.४५ र बिपिसीमा २.७९ प्रतिशत (२ लाख ८३ हजार ३९५ कित्ता) सेयर छ । युएमएनको कार्यालय रहेको थापाथलीको कित्ता नम्बर ९९४ र ९९५ को घरसहितको जग्गा पनि हिमाल हाइड्रोको नाममा छ । युएमएनले हिमाल हाइड्रोसँग सम्झौता गरी जग्गा कम्पनीको नाममा दर्ता गरिएको हो । जग्गाको मूल्य करोडौँ छ ।
सर्वोच्चले प्राकृतिक न्यायको सिद्धान्तअनुसार समुचित प्रतिवादको मौका नदिई नागरिकका साथै कुनै पनि सम्पत्ति सरकारले अपहरण गर्न नसक्ने बताउँदै अन्तरिम आदेश दिएको थियो ।
युएमएनसँगको सम्झौता सन् २००५ मा सकिएको थियो । सरकारसँगको सम्झौता सकिएपछि बेलायतमा संस्था दर्ता गरी युएमएनले नेपालको समाज कल्याण परिषद्सँग आबद्धताको स्वीकृति लिएको ऊर्जा मन्त्रालयका अधिकारीहरूले बताउँदै आएका छन् । ‘सुरुको युएमएन र अहिलेको युएमएन एकै होइनन्, सर्वोच्चले पनि प्रस्ट नभई फैसला गरेको देखिन्छ,’ मन्त्रालय स्रोतले भन्यो, ‘सरकारी सम्पत्ति जोगाउन फैसला प्राप्त भएपछि पुनरावलोकनमा जानुको विकल्प छैन ।’ समाजसेवा गर्छु भन्दै नेपाल भित्रिएको युएमएन बेलायतमा कम्पनीका रूपमा दर्ता भएको छ ।
मिसनसँग गरिएको सम्झौता सन् २००५ मै सकिएको उल्लेख गर्दै सरकारले ११ जेठ ०६७ मै बिपिसीमा रहेको सेयर हस्तान्तरणको निर्णय गरेको थियो । सेयर हस्तान्तरणको निर्णय गरिएपछि यसलाई फिर्ता गराउन मिसनले राजनीतिक, प्रशासनिक र कूटनीतिक रूपमा लबिङ गरेको थियो । दबाब थेग्न नसकेपछि सम्झौताअनुसार नि:शुल्क प्राप्त हुने सेयरलाई सरकारले खरिद नगर्ने निर्णय गरेको थियो । मिसनले भने सम्झौतामा भएको व्यवस्थाविपरीत एकतर्फी रूपमा सरकारले सेयर हस्तान्तरणको निर्णय गरेको भन्दै आपत्ति जनाउँदै आएको छ ।
बिपिसीमा रहेको शतप्रतिशत सेयरमध्ये मिसनले ९७.२१ प्रतिशत सेयर सरकारलाई १० वर्षअघि हस्तान्तरण गरेको थियो । सरकारले ९७.२१ प्रतिशत सेयरमध्ये ७५ प्रतिशत सेयर नेपालको सांग्रिला इनर्जी र नर्वेजियन कम्पनी इन्टरक्राफ्टलाई बेच्दै बिपिसीलाई सन् २००१ मा निजीकरण गरेको थियो ।
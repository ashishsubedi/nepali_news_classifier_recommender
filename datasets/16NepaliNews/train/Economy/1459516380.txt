
﻿काठमाडौं, १९ चैत – नेपाल आयल निगमले मार्चमा ३३ हजार टन खाना पकाउने ग्यासको प्रडक्ट डेलिभरी अर्डर (पीडीओ) जारी गरेको छ । तर, दैनिक आवश्यकताभन्दा धेरै पीडीओ जारी भए पनि बजारमा ग्यास अभाव भने कायमै छ ।
इन्डियन आयल कर्पाेरेसन (आईओसी)ले मागको ८० प्रतिशतको हाराहारीमा ग्यास लोडिङ दिएको छ । निगमका अनुसार सामान्य अवस्थामा मासिक २९ हजार टनमात्रै पीडीओ जारी गर्दा पनि पर्याप्त हुन्छ ।
निगम प्रवक्ता मुकुन्द घिमिरे बजारको अभाव सहज बनाउन धेरै पीडीओ जारी गरिएको बताउँछन् । उनका अनुसार फेब्रुअरीमा ३० हजार टन ग्यासका लागि पीडीओ जारी गरिएको थियो । “आपूर्ति बढाउन अहिले पनि हाम्रा दुईजना कर्मचारी हल्दिया र बरौनीमा छन्,” घिमिरेले भने, “पुरानो अभावले गर्दा ग्यास आपूर्ति भए पनि पर्याप्त हुन सकेको छैन ।” अहिले बजारमा ४० हजार टनबराबरको मासिक माग छ ।
भारतबाट कसरी आपूर्ति बढाउने भन्ने विषयमा मन्त्रालय तथा कूटनीतिक पहल भएको उनी बताउँछन् । बुधबार बरौनी, हल्दिया र मथुराबाट ५१ बुलेट ग्यास आपूर्ति भएकोमा बिहीबार ६१ बुलेट लोड भएको छ । ग्यास आपूर्ति बढ्दै आए पनि लामो समयको अभाव र पछि पनि समस्या पर्ला भन्ने डरले उपभोक्ताले ग्यास सञ्चय गर्ने क्रम बढेको छ ।
आपूर्ति बढ्ने तर उपभोक्ताले ग्यास नपाउने भएपछि नेपाल प्रहरीले उपत्यकामा सादा पोसाकका प्रहरीलाई अनुगमनमा खटाएको छ । महानगरीय प्रहरीले इन्धनमा मौलाएको कालोबजारी नियन्त्रण गर्न तीनवटै जिल्लाका प्रहरी परिसरबाट सादा पोसाकका प्रहरी खटाएको जनाएको छ । आयातको तुलनामा ग्यास वितरण असहज भएपछि प्रहरीले कालोबजारी रोक्न सादा पोसाकका जनशक्तिलाई परिचालन गरेको हो ।
महानगरीय प्रहरी आयुक्त एआईजी प्रतापसिंह थापाका अनुसार कालोबजारीविरुद्ध काठमाडौं, भक्तपुर र ललितपुर परिसरबाट प्रत्येक ग्यास डिपो तथा पेट्रोल पम्पबाट हुने इन्धन कारोबार निगरानीमा विशेष टोली खटिएका छन् । देशभर मासिक १५ लाख सिलिन्डर खाना पकाउने ग्यास आवश्यक पर्छ । बसाइँसराइ, जनसंख्या वृद्धिका कारणले ग्यासको माग बर्सेनि १५ प्रतिशतको हाराहारीमा थपिन्छ । नेपाल एलपी ग्यास उद्योग संघका अनुसार नेपालमा ६५ लाख सिलिन्डर आवश्यक पर्छ ।
यसैबीच ग्यास विक्रेता महासंघले प्रहरीले अनावश्यक घरपकड गरेको भन्दै सबै वितरण केन्द्र बन्द गर्ने चेतावनी सरकारलाई दिएको छ । निगम प्रवक्ता घिमिरेले महासंघ नेपाल प्रहरीसँग छलफल गरी वितरणलाई निरन्तर गर्न छलफल भएको बताएका छन् । बजारमा पेट्रोल पम्पअगाडि सवारीसाधनको लाइन घट्दो क्रममा छ । निगमले बिहीबार ५ लाख लिटर पेट्रोल वितरण गरेको जनाएको छ । बुधबार ५ लाख ८२ हजार लिटर वितरण भएको थियो ।
  ३३ हजार टनको पीडीओ जारी हुँदा पनि ग्यास अभाव कायमै        
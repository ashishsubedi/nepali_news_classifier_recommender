
﻿
नयाँ पत्रिका काठमाडौं, १ फागुन
आइएमई समूह तथा ग्लोबल आइएमई बैंक अध्यक्ष चन्द्रप्रसाद ढकालले न्युयोर्कस्थित संयुक्त राष्ट्रसंघ मुख्यालयमा आयोजित ‘अतिकम विकसित राष्ट्र्रको स्तानबुल कार्ययोजना तथा दिगो विकास’सम्बन्धी एकदिवसीय कार्यक्रमलाई सम्बोधन गरेका छन् ।
कार्यक्रममा अध्यक्ष ढकालले अतिकम विकसित राष्ट्रमा रोजगारी सिर्जना, गरिबी न्यूनीकरण, वस्तु तथा सेवाको सहज आपूर्ति तथा वितरण गर्न र विकासका पूर्वाधार निर्माणमा सम्भाव्य नयाँ क्षेत्र पहिचान गरी लगानी विस्तार गर्न निजी क्षेत्रले विशेष भूमिका खेलिरहेको बताए ।
उनले सार्वजनिक–निजी साझेदारीको माध्यमबाट नेपाललगायत अन्य अतिकम विकसित मुलुकले दिगो आर्थिक वृद्धि हासिल गरी आवश्यक पुँजीगत लगानीको फराकिलो अन्तर न्यूनीकरण गर्न निजी क्षेत्रलाई एक मुख्य साझेदार अंगका रूपमा हेरिनुपर्नेमा जोड दिए ।
ढकाललाई अतिकम विकसित राष्ट्र्रबाट निजी क्षेत्रको प्रतिनिधित्वका लागि संयुक्त राष्ट्रसंघ महासभाको ७०औँ सत्रका अध्यक्षले यही ११ फेब्रुअरी २०१६ मा आयोजित एकदिवसीय समीक्षा कार्यक्रममा अतिथि वक्ताका रूपमा आमन्त्रण गरेका थिए ।
अतिकमविकसित राष्ट्रहरुको दिगो आर्थिक विकास तथाअतिकम विकसित राष्ट्रबाट विकासशील राष्ट्रमा स्तरोन्नति गर्ने उद्देश्यसहित सन् २०११ ममा टर्कीको इस्तानबुलमा बसेको संयुक्त राष्ट्रसंघको चौथो सम्मेलनले पारित गरेका कार्ययोजना कार्यान्वयनको मध्यावधि समीक्षा कार्यक्रममा गरिएको थियो ।
सभामा ७०औं सभाका अध्यक्ष मोगेन्स लिकिटोफ्त एवं संयुक्त राष्ट्रसंघका उपमहासचिव ज्ञानचन्द्र आचार्यले उद्घाटन मन्तव्य व्यक्त गरेका थिए । कार्यक्रममा सदस्य राष्ट्रका राजदुतलगायत नागरिक समाज, गैरसरकारी संस्था र प्राज्ञिक समुदायले पनि सम्बोधन गरेका थिए ।

﻿पोखरा औद्योगिक मेला विशेष
मेला भन्नेबित्तिकै दर्शकका लागि आवश्यक सामानको प्रदर्शनी भन्ने धेरैको बुझाइ हुन्छ । सबैले सोच्छन् खुला चउरमा गरिएको मेलामा कसरी सुरक्षा व्यवस्था मिलाइएको होला ।
पोखरामा अहिले नेपालकै ठूलोमध्येको मेला समापन भएको छ । राष्ट्रिय औद्योगिक व्यापार मेला–२०७२ । १० दिनसम्म सञ्चालन भएको मेलामा १ लाख ५० हजारले अवलोकन गरेको आयोजकको भनाइ छ ।
आउने दर्शक, सवारीसाधन र मेलास्थलमा राखिएका सामग्रीको सुरक्षाका लागि मेला आयोजकले ३ सय ५० भन्दा बढी सुरक्षाकर्मी व्यवस्था गरेका थिए । मेला सुरक्षा व्यवस्थापन संयोजक सीता गुरुङका अनुसार मेलामा आवश्यक पर्ने सम्पूर्ण सुरक्षा व्यवस्था मिलाइएको छ । सुरक्षाका हिसाबले गत वर्षभन्दा बढी चासो राखिएको थियो ।
मेला सञ्चालन स्थलको सुरक्षाका लागि नेपाल प्रहरी सशस्त्र प्रहरीकाले चौबिसै घन्टा सुरक्षा प्रदान गरेको संयोजक गुरुङले जानकारी दिइन् । समय र परिस्थिति हेरेर उनले भनिन्, ‘सामान्यतया दिनमा भन्दा रातको सुरक्षा व्यवस्था संवेदनशील हुने भएकाले हामीले आवश्यकताअनुसार सुरक्षाकर्मीको माग गर्ने गरेका छौँ, त्योअनुसार जिल्ला प्रहरी कार्यालय र सशस्त्र प्रहरी गणले हामीलाई सुरक्षा प्रदान गरेका छन् ।’ मेलामा आउने दर्शकका लागि सशस्त्र प्रहरीले एम्बुलेन्ससहितको सुरक्षा प्रदान गरेको छ । अन्य सुरक्षाका लागि दर्शकको चापअनुसार जिल्ला प्रहरी कार्यालयले गस्तीसहितको टोलीको पनि व्यवस्था गरेको छ ।
यस्तै, मेला सञ्चालनको अवधिमा दर्शक व्यवस्थापन र अन्य कुराको सुरक्षाका लागि सबै उपसमितिमा आवश्यकताअनुसारका स्वयंसेवकको व्यवस्था गरिएको छ । संयोजक गुरुङले भनिन्, ‘हाम्रा प्रत्येक उपसमितिमा सातदेखि २५ जनासम्म स्वयंसेवक रहेका छन् ।’
मेलामा आउने दर्शकको सवारीसाधन सुरक्षाका लागि आयोजकले छुट्टै उपसमिति बनाएर काम गरेका छन् । जसका लागि संघका सदस्य अर्जुन पोख्रेलको संयोजकत्वमा २५ जनाको समूह लागेको छ । सवारीको जामका कारण मेला अवलोकनमा प्रभाव पर्ने भएकाले पनि सवारी व्यवस्थापनमा बढी जोड दिएको संयोजक पोख्रेलले जानकारी दिए ।
मेलाको अन्य सुरक्षालाई ध्यान दिँदै बिहान १० बजेबाट बेलुकी ५:३० बजेसम्म गेट खोल्ने गरेको सुरक्षा संयोजक गुरुङले बताइन् । ‘हामीले मेलाको सुरक्षालाई ध्यान दिँदै दर्शक पस्न १ नं. गेट र निस्कनका लागि २ नं. गेटको प्रयोग गरेका छौँ,’ उनले भनिन्, ‘५:३० बजेपछि मेला अवलोकन गर्ने र कन्सर्टमा जान चाहनेले २ नं. गेटबाटै छिर्ने र निस्कने व्यवस्था गरिएको छ । साँझ ६ बजेपछि मेलाका स्टलमा सम्बन्धित व्यक्तिबाहेक अरूलाई प्रवेश निषेध गरिएको छ ।’ गत वर्षहरूमा भन्दा यो वर्ष मेलाको सुरक्षाका लागि बढी चुनौती थपिएको पनि संयोजक गुरुङले बताइन् । यो वर्ष कुनै पनि खालको सुरक्षाका चुनौती सिर्जना नभएको समेत संयोजक गुरुङले जानकारी दिइन् ।

﻿अच्युत पुरी/नयाँ पत्रिकाकाठमाडौ, १८ माघ
आन्तरिक वायुसेवा कम्पनी यति एयरलाइन्स र भगिनी कम्पनी तारा एयर ‘आएटा स्ट्यान्डर्ड सेफ्टी एसिस्मेन्ट (आइएसएसए)’ लक्ष्य पूरा गर्न सफल भएका छन् ।
इन्टरनेसनल एयर ट्रान्सपोर्ट एसोसिएसन (आएटा)ले हालै यति र तारालाई ‘आएटा स्ट्यान्डर्ड सेफ्टी एसिस्मेन्ट (आइएसएसए) मापदण्ड पूरा गरेको प्रमाणपत्र उपलब्ध गराएको हो ।
कम्पनीका अनुसार मापदण्ड पूरा गर्ने कम्पनीलाई आएटाले ‘आइएसएसए अपरेटर’को मान्यता प्रदान गरिन्छ । योसँगै यति र तारा ‘आइएसएसए रजिस्ट्ेरड अपरेटर्स’का रूपमा सूचीकृत भएका छन् ।
आइएसएसए कार्यक्रम व्यापारिक उडान गरिरहेका वायुसेवा कम्पनीको विश्वव्यापी सेफ्टी स्ट्यान्डर्डमा आधारित छ । यसमा विद्यमान आएटा कार्यक्रमले समेट्न नसकेका विषयवस्तु समावेश गरिने आएटाको आइएसएसए कार्यक्रमसम्बन्धी विवरणमा उल्लेख छ ।
आएटा स्ट्यान्डर्ड पूरा गर्ने यति र तारा नेपालसहित दक्षिण एसियाकै पहिलो कम्पनी बन्न सफल भएको यती एयरलाइन्स र तारा एयरका प्रबन्धक तथा प्रवक्ता भीमराज राईले जानकारी दिए ।
उनका अनुसार कम्पनीबाट लामो समयदेखि हवाई सुरक्षाका लागि भइरहेका प्रयास, आएटा टोलीले विभिन्न समयमा गरेको सेफ्टी अडिट र कम्पनीले उपलब्ध गराएका कागजातका आधारमा आएटाले वायुसेवा कम्पनीको मूल्यांकन गर्दै आएको छ । ‘यो उपलब्धि एउटा कम्पनीभन्दा पनि समग्र नेपाली वायुसेवा क्षेत्रका लागि उत्साहजनक खबर हो,’ उनले भने, ‘युरोपेली युनियनको सेफ्टी लिस्टबाट पार पाउने नेपालको प्रयासमा यसले सकारात्मक योगदान गर्नेछ ।’
आएटाका अनुसार आइएसएसए अपरेटर्सका रूपमा यति एयरलाइन्सको रजिस्ट्ेरसन २ सेप्टेम्बर २०१७ सम्म कायम रहनेछ । तारा एयरले भने २ सेप्टेम्बर २०१७ सम्मका लागि मान्यता पाएको छ । ‘हवाई सुरक्षासम्बन्धी कार्यक्रम निरन्तर जारी रहने प्रक्रिया हो,’ प्रवक्ता राईले भने, ‘त्यसकारण निश्चित समय तोकिएको हो ।’ कम्पनीले एयरलाइन्स सेफ्टी म्यानेजमेन्ट सिस्टमलाई प्राथमिकतामा राखेकै कारण सकारात्मक परिणाम देखिएको बताएको छ ।
आइएसएसए ‘आएटा अपरेसनल सेफ्टी अडिट (आइओएसए)’ कार्यक्रमले नसमेट्ने विशेष गरी साना एयरक्राफ्ट सञ्चालन गर्ने वायुसेवा कम्पनीको सेफ्टी अडिटमा आधारित रहेको आएटाले उल्लेख गरेको छ । आएटा सेफ्टी पार गर्ने कम्पनीलाई अन्तर्राष्ट्रिय नागरिक उड्डयन संगठन (आइकाओ)का मापदण्ड पूरा गर्न सहयोग मिल्नेछ ।
‘आइएसएसए अपरेटर’ कम्पनीलाई ‘सेफ्टी म्यानेजमेन्ट सिस्टम (एसएमएस)’को क्रमिक कार्यान्वयनका लागि सहयोग पुग्ने आएटाको भनाइ छ । ७० वर्षभन्दा लामो इतिहास बोकेको आएटाले विश्वभरका सरोकारका हवाई सुरक्षासहित विभिन्न ऐन–नियम कार्यान्वयनका लागि विशेषज्ञ तथा अन्य विविध सेवा उपलब्ध गराउँदै आएको छ ।
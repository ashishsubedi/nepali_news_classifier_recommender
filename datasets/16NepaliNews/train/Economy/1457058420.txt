
﻿मनोवैज्ञानिक बिन्दु पार, लगानीकर्ता उत्साहितनयाँ पत्रिकाकाठमाडौं, २० फागुन
बिहीबार नेप्सेले पुन: नयाँ रेकर्डसहित १ हजार ३ सयको बिन्दु पनि पार गरेको छ । विगतमा १२ सय ६ बिन्दुको पार गरेपछि हरेक दिनजसो नयाँ रेकर्ड बनाउँदै आएको नेप्से बिहीबार करिब ५ अंकको वृद्धिसहित १ हजार ३ सय ७६ मा पुगेको हो । १ हजार ३ सयलाई लगानीकर्ताले मनोवैज्ञानिक बिन्दु मान्दै आएका थिए ।
वित्तीय प्रणालीमा अधिक तरलता थुप्रिएपछि ब्याजदर निकै तल झरेको छ । भने सिडिएस एन्ड क्लियरिङ सञ्चालनमा आएपछि बजारले गति लिएको छ । तर, यसअघि राजनीतिक असहजता रहेकै कारण बजारले अपेक्षित गति लिन सकेको थिएन । अहिले राजनीतिक गतिरोध सुधारको संकेत देखिएको, लामो समयदेखिको तराई आन्दोलन र भारतीय नाकाबन्दी हटेकोलगायत कारण लगानीकर्ताको मनोबल बढेपछि सेयर बजारमा पनि सकारात्मक प्रभाव परेको विश्लेषकहरू बताउँछन् । यस्तै, अधिक तरलता रहेकै कारण बैंकहरूले सेयर खरिद कर्जा अझै सरल बनाएका छन् । यसले पनि बजार वृद्धिमा टेवा पुगेको बताइएको छ ।
गत आइतबार सम्पन्न मौद्रिक नीतिको अर्ध–वर्षिक समीक्षा कार्यक्रममा राष्ट्र बैंकका गभर्नरले लघुवित्तको पुँजी वृद्धिको निर्देशन छिट्टै जारी हुने बताएका छन् । यसले पनि नेप्सेमा सकारात्मक प्रभाव पारेको हो ।
सो दिन २ हजार ९ सय ४७ व्यापारबाट १ सय २६ कम्पनीको १० लाख ८४ हजार ९२ कित्ता सेयर किनबेच भए । सो दिन कारोबारमा आएका कम्पनीमध्ये ७८ कम्पनीको सेयर मूल्य बढ्यो, ३८ कम्पनीको सेयर मूल्य घट्यो र १० कम्पनीको सेयर मूल्य स्थिर रह्यो ।
बिहीबार नेप्सेमा ६२ करोड २३ लाखबराबरको रकम कारोबार भएको छ भने १४ खर्ब १ अर्बको कुल बजार पुँजीकरण भयो । सो दिन नयाँ नेपाल लघुवित्त विकास बैंकको सेयर मूल्य १० प्रतिशतले बढ्यो भने मिथिला लघुवित्त विकास बैंक, प्रभु इन्स्योरेन्स, ओरियन्टल होटेल, अपी पावर कम्पनी, राप्ती भेरी विकास बैंक र सेती फाइनान्सको सेयर मूल्य पनि सोही हाराहारी बढे । तर, महालक्ष्मी फाइनान्सको सेयर मूल्य ५.०८ प्रतिशतले घट्यो ।
सो दिन बैंकिङ समूहको परिसूचक ऋणात्मक रह्यो । तर, होटेलको सबैभन्दा धेरै २.३९ प्रतिशतले, विकास बैंकको ०.९३ प्रतिशतले, जलविद्युत्को ०.२७ प्रतिशतले, वित्त कम्पनीको २.१२ प्रतिशतले र बिमाको ०.९५ प्रतिशतले बढे । सो दिन उत्पादन तथा प्रशोधन र ‘अन्य’समूहको परिसूचक स्थिर रह्यो ।

﻿नयाँ पत्रिका विराटनगर, १ फागुन
विराटनगरका १६ वटा होटेलले मात्र हरियो स्टिकर प्राप्त गरेका छन् । खाद्य प्रविधि तथा गुण नियन्त्रण कार्यालय विराटनगरले अनुगमन गरेका एक सय १२ होटेलमध्ये १६ वटा होटेलले मात्र हरियो स्टिकर प्राप्त गरेका हुन् ।
दुई दिन अनुगमन गरी गुणस्तर अनुसार १६ वटा होटेल तथा रेस्टुराँमा हरिया, ६३ वटामा मध्यमस्तरको पहेँलोमा एउटा रातो धर्को भएको र ३३ वटामा न्यून स्तरको पहेँलोमा दुईवटा रातो धर्को भएको स्टिकर टाँसिएको खाद्य गुण नियन्त्रण तथा अनुसन्धान प्रमुख प्रमोद कोइरालाले जानकारी गराए ।
कार्यालयले अनुगमन गरिएका होटेलमा सरसरफाइ, तालिम प्राप्त कर्मचारी, साबुनपानी प्रयोग, हावा आउने–नआउने कोठा, खाद्यान्न भण्डारण, खाना पकाउँदा तेल प्रयोग गर्ने तरिका, बाँकी खाना व्यवस्थापन, भाँडा माझ्ने ठाउँलगायत विभिन्न २० वटा प्राविधिक पक्षलाई स्थलगत अध्ययन गरी स्टिकर वितरण गरेको हो । अनुगमनका क्रममा अधिकांश होटेलका खानेकुरा कम गुणस्तरको हुने गरेको पाइएको छ ।
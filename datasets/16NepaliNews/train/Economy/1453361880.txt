
﻿मोहन गुरुङ
काठमाडौं, ७ माघ – नेपाल खाद्य संस्थानले कर्णालीका ४ वटा जिल्लाबाट ७०० क्विन्टल फापर र सिमी ल्याउने तयारी गरेको छ । कर्णालीका कृषकबाट सिधै खरिद गरेर काठमाडौंका उपभोक्तालाई बिक्री गर्न लागिएको हो ।
खाद्य संस्थानको तथ्यांकअनुसार हालसम्म ४२५ क्विन्टल सिमी र फापर कृषकबाट खरिद गरिसकिएको छ । सिमी २२५ क्विन्टल र फापर २०० क्विन्टल खरिद भएको छ । कालिकोटमा ८५ क्विन्टल सिमी तथा ६० क्विन्टल फापर र जुम्लामा १४० क्विन्टल सिमी र १४० क्विन्टल फापर खरिद भइसकेको छ । हुम्लामा उत्पादन कम भएकाले त्यहाँबाट भने खरिद हुँदैन । मुगुको सिमी र फापर पनि खरिदको प्रक्रियामा रहेको संस्थानले जनाएको छ ।
संस्थानका प्रवक्ता श्रीमणिराज खनालले यो वर्ष कर्णालीबाट फापर र सिमी गरी ७०० क्विन्टल खरिद गर्ने लक्ष्यबमोजिम ४२५ क्विन्टल कृषकसँग खरिद गरिसकेको जानकारी दिए । पटकपटक ल्याउदा लोड नपुग्ने र ढुवानी खर्च बढी हुने भएकाले एकैपटक ल्याउन लागिएको उनले बताए ।
यो वर्ष १ करोड रुपैयाँबराबरको सिमी र फापर ल्याउने कार्यक्रम छ । अघिल्लो आर्थिक वर्षमा संस्थानले १९० क्विन्टल सिमी र फापर खरिद गरेको थियो । त्यसमध्ये १३० क्विन्टल मौज्दात छ । गत वर्षको बाँकी मौज्दात सिमी प्रतिकिलो १५० र फापर ११० रुपैयाँमा संस्थानको थापाथली र नख्खु गोदामबाट बिक्री भइरहेको छ । “कर्णालीबाट खरिद गर्दा कृषक प्रोत्साहित हुन्छन्, आर्थिक उपार्जनको बाटो पनि खुल्छ,” प्रवक्ता खनालले भने, “यहाँ पनि अग्र्यानिक सिमी र फापर काठमाडौंबासीले पाउँछन् ।”
कर्णालीबाट खरिद भएको फापर र सिमी स्वास्थ्यका लागि राम्रो भएको दाबी खनालको छ । “प्रचारप्रसारको अलि कमी छ । त्यही कारण सोचेजति बिक्री हुन सकेन,” उनले भने ।
जुम्लाको सिमीको खरिद मूल्य प्रतिक्विन्टल ११ हजार रुपैयाँ र फापरको ५ हजार ८०० रुपैयाँ छ । कालिकोटबाट खरिद गरिएको सिमीको मूल्य भने प्रतिक्विन्टल १२ हजार २०० र फापरको ८ हजार रुपैयाँ छ । “खरिद मूल्यमा ढुवानी खर्च जोडेर मूल्य तोक्छौं,” खनालले भने, “बजार मूल्यभन्दा कम हुन्छ ।” कार्यालय समयमा मात्र बिक्री केन्द्र खुल्ने भएकाले बिक्री गर्न समस्या रहेको उनले बताए ।
अनुदानको चुलो बिकेन
उता, चीनले दिएको अनुदानको इन्डक्सन चुलो बिक्री भएको छैन । नाकाबन्दीको समयमा मानवीय संकट परेको भन्दै चीनले अनुदानमा इन्डक्सन चुलो दिएको थियो ।
नेसनल ट्रेडिङका निमित्त महाप्रबन्धक सत्यनारायण मेहताले ३ दिनसम्म चीनले अनुदानमा दिएको इन्डक्सन चुलो एउटा पनि बिक्री नभएको जानकारी दिए । वाणिज्य तथा आपूर्ति मन्त्रालय र अर्थ मन्त्रालयले परल मूल्यमै इन्डक्सन चुलो दिने बेच्ने निर्णय गरेका थिए । २ वटा भाँडासहित इन्डक्सन चुलोको मूल्य ११ हजार ९०० रुपैयाँ तोकिएको छ । “सोमबारदेखि बिक्रीमा राखिएको चुलो अहिलसम्म एउटा पनि बिक्री भएको छैन,” उनले भने, “उपभोक्ताले बढी मूल्य परेको गुनासो गरिरेहका छन् ।”
चीनले अनुदानमा दिएको चुलोमा नेसनल ट्रेडिङले भन्सार महसुल र मूल्य अभिवृद्धि कर बुझाएको थियो । पहिलो लटमा चीनले १ हजार ३०० वटा चुलो दिएको थियो । “यो बिक्री नहुने भएकाले अब मूल्यमा केही संशोधन गर्नु जरुरी देखिएको छ, नभए यत्तिकै थन्किन्छ,” मेहत्ताले भने ।
नाकाबन्दीको बेला चीनले दिएको अनुदानको चुलो सहुलियत मूल्यमा बिक्री गर्नुपर्नेमा बढी चार्ज गरिएकाले बिक्री नभएको नभएको वाणिज्य तथा आपूर्ति मन्त्रालयले जनाएको छ । “एकातिर नेपालमा विद्युत् कति समय आउँछ, त्यो महत्वपुर्ण छ,” वाणिज्य एक अधिकारीले भने, “त्यो बजार मूल्यभन्दा बढी नै छ, कसरी बिक्री हुन्छ ?”थप १० हजार भन्सारमै थन्किए
चीनले दिएको थप १० हजार अनुदानको इन्डक्सन चुलो त्रिभुवन अन्तर्राष्ट्रिय विमानस्थलको भन्सार कार्यालयमै थन्किएको छ । भन्सार नतिरेका कारण २ सातादेखि भन्सार कार्यालयमै चुलो थन्किएको हो ।
नेसनल ट्रेडिङका महाप्रबन्धक मेहताले चीनले दोस्रो लटमा दिएको थप १० हजार इन्डक्सन चुलोको भन्सार महसुल र मूल्य अभिवृद्धि कर छुटलगायत कुरा नमिल्दा भन्सार कार्यालमै थन्किएको बताए । “हामीले अर्थ मन्त्रालयसँग अनुदानको चुलोमा कि त कर छुट दिनुप¥यो कि भन्सार तिर्ने रकम दिनुप¥यो भनेर प्रस्ताव पठाएका छौं,” उनले भने, “अहिलेसम्म कुनै पनि जवाफ आएको छैन । त्यही भएर एयरपोर्टमा थन्किएको छ ।” यसको मूल्य पनि ११ हजार ९०० रुपैयाँ नै तोकिने भएकाले नबिक्ने सम्भावना बढी छ । यसका कारण नेसनल ट्रेडिङले कर तिर्न नखोजेको हो ।
  कर्णालीबाट ७०० क्विन्टल फापर र सिमी ल्याइँदै        
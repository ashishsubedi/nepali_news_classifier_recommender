
﻿मोहन गुरुङ
काठमाडौं, ६ फागुन – वीरगन्जबाहेक अन्य भन्सार कार्यालयबाट लक्ष्यभन्दा बढी राजस्व असुल भएको छ । माघमा मात्रै लक्ष्यको १०४ प्रतिशत राजस्व उठेको छ ।
राजस्व/व्यापारको हिसाबले ९७ प्रतिशतभन्दा बढी योगदान दिने ९ भन्सारमध्ये ७ कार्यालयले माघको लक्ष्यभन्दा बढी राजस्व उठाएका हुन् । माघमा १६ अर्ब ६७ करोड लक्ष्यमा १७ अर्ब ३७ करोड रुपैयाँ उठेको छ । चालू आवको माघसम्म ६ कार्यालयको लक्ष्य पूरा भइसकेको छ । वीरगन्जमा ५६ अर्ब ६ करोड लक्ष्यमा २७ प्रतिशत अर्थात् १५ अर्ब ३४ करोड रुपैयाँमात्र उठेको छ । माघमात्रै ८ अर्ब ३० करोड लक्ष्यमा १० प्रतिशत अर्थात् ८६ करोड रुपैयाँमात्र असुल भएको छ । नाकाबन्दीका कारण वीरगन्जबाट आउने सवारी साधन रिरुट गरिएकाले त्यहाँ संकलन कम भएको हो । माघसम्म १ खर्ब १० अर्ब २० करोड रुपैयाँ लक्ष्इय लिइएकोमा ७३ प्रतिशत अर्थात् ८० अर्व ५५ करोड राजस्व उठेको छ ।
भन्सार विभागका महानिर्देशक शिशिरकुमार ढुंगानाले नाकाबन्दीपछि माघमा लक्ष्यभन्दा बढी राजस्व उठेको बताए । “नाकाबन्दीका कारण वीरगन्जबाट आउने मालवाहक सवारी साधन पनि रिरुट हुँदै मेची, भैरहवा, विराटनगर, कृष्णनगरबाट भित्रिएका थिए,” उनले भने, “त्यही कारण अन्यको भन्दा बढी राजस्व देखिएको हो । वीरगन्जबाट उठ्ने राजस्व अन्य भन्सारतिर मोडिएकाले माघमा लक्ष्यभन्दा बढी रकम उठेको हो । वीरगन्ज भन्सारलाई भने घाटा भएको छ ।”
मेचीमा १२८ प्रतिशत (३ अर्ब ९४ करोड), विराटनगरमा १२२ प्रतिशत (१३ अर्व ६६ करोड), सुख्खा बन्दरगाहमा ७९.८२ प्रतिशत (७ अर्ब ७१ करोड), भैरहवामा १५७ प्रतिशत (२५ अर्ब ६० करोड), कृष्णनगरमा २०२ प्रतिशत (१ अर्ब ३१ करोड) र त्रिभुवन अन्तर्राष्ट्रिय विमानस्थलमा १०५ प्रतिशत (६ अर्ब ९४ करोड) राजस्व असुल भएको छ । भूकम्पपछि तातोपानी नाका ठप्प छ ।
नाकाबन्दीपछि वीरगन्जबाट औसत दैनिक १५ करोड रुपैयाँ राजस्व असुल भइरहेको छ । राजस्व लक्ष्य पूरा गर्न दैनिक ३१ करोड रुपैयाँ उठ्नुपर्छ । “नाका खुल्नेबित्तिकै मालवाहक सवारी साधन आउने होइन, यसअघि अधिकांश आयातकर्ताले प्रतीतपत्र (एलसी)मा अन्य नाका उल्लेख गरेका थिए,” महानिर्देशक ढुंगानाले भने, “त्यही कारण नाका खुले पनि न्यूनमात्र मालवाहक गाडी भित्रिएका हुन्, अबदेखि आयातकर्ताले एलसीमा पनि वीरगन्ज नाका उल्लेख गर्छन् ।” आयातकर्तालाई वीरगन्ज नाका सस्तो पर्छ ।
मालबाहक सवारी साधन भित्रिने क्रम बढेकाले नाकाबन्दीका बेला असुल नभएको राजस्व अब उठाउने गरी तयारी भएको विभागले जनाएको छ । “राजस्व चुहावट जोखिम के–केमा हुन्छ, विश्लेषण गरिरहेका छौं,” ढुंगानाले भने, “त्यसपछि कार्यान्वयन गर्छाैं ।”
लामो समयको बन्दले उपभोग्य वस्तुको मौज्दात न्यून छ । अब ठूलो परिमाणमा उपभोग्य वस्तु बढेर राजस्व उठ्ने विभागको दाबी छ । “भूकम्पछिको पुनर्निर्माणको काम पनि सुरु हुँदैछ, राज्यको पुँजीगत खर्च पनि बढ्छ,” ढुुंगानाले भने, “यसले राजस्व बढी उठ्छ ।”
  वीरगन्जबाहेकका भन्सारबाट लक्ष्यभन्दा बढी राजस्व        
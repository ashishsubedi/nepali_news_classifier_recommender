
﻿काठमाडौं, २ फागुन – अर्थमन्त्री विष्णुप्रसाद पौडेलले सार्वजनिक संस्थानका कार्यकारी निर्देशक नियुक्त गर्दा योग्यता र दक्षतालाई ध्यान दिइने बताएका छन् । सार्वजनिक संस्थान निर्देशन बोर्डको कार्यसम्पादन अवस्था, बोर्डको वर्तमान कानुनी संरचनालगायतको प्रभावकारिताका सम्बन्धमा सुझाव दिन गठित समितिले तयार पारेको प्रतिवेदन बुझ्दै अर्थमन्त्री पौडेलले सार्वजनिक संस्थानहरुको क्षमता वृद्धि र चुस्त बनाउन आवश्यक कदम चाल्न आफू पछि नहट्ने बताएका हुन् ।
“संस्थानलाई चुस्तदुरुस्त बनाइराख्न चाल्नुपर्ने कदम समितिले दिएका सुझावहरु प्रक्रिया पु¥याएर कार्यान्वयनमा लैजाने र त्यसका लागि निर्णय लिइनेछ,” उनले भने, “त्यसका लागि कानुनी परिवर्तनका साथै व्यवहारिक परिवर्तन आवश्यक छ ।”
समितिले संस्थानको कार्यकारी नियुक्त तथा सिफारिस गर्दा योग्यता र दक्षताका आधारलाई विशेष ध्यान दिनुपर्ने तथा नीतिगत पक्षहरूमा सुधार गर्नुपर्नेमा जोड दिएको छ । समितिका संयोजक बालानन्द पौडेलले अर्थमन्त्री पौडेललाई शुक्रबार प्रतिवेदन बुझाएको हो ।
सरकारको पूर्ण तथा आंशिक स्वामित्वमा रहेका ३७ संस्थानमध्ये कम्पनी ऐनअन्तर्गन २३, संस्थान ऐनअन्तर्गत २, सम्बन्धित संस्थानअनुसार ७ र सञ्चार संस्थानअनुसार २ र बैंक तथा वित्तीय संस्थासम्बन्धी ऐनअनुसार ३ वटा संस्थान सञ्चालनमा छन् । बैंक तथा वित्तीय संस्था र सञ्चार संस्थान तथा बिमा कम्पनीका हकमा नियमनका लागि नियामक निकाय छन् भने अन्य निकायमा नियामक नहुँदा संस्थानहरू धराशायी हुँदै गइरहेका छन् । समितिको सदस्यमा नेपाल राष्ट्र बैंकका तत्कालीन डेपुटी गभर्नर महाप्रसाद अधिकारी छन् भने सदस्यसचिव अर्थ मन्त्रालयका सहसचिव बालकृष्ण अधिकारी छन् ।
सरकारले सार्वजनिक संस्थानहरूको प्रतिस्पर्धा तथा व्यावसायिकता अभिवृद्धि गर्न र समन्वयात्मक ढंगबाट सञ्चालन गर्न भन्दै ‘सार्वजनिक संस्थान निर्देशन बोर्ड (गठन तथा कार्य सञ्चालन) आदेश २०६८ जारी गरेको थियो । बोर्डले यसअघि जनक शिक्षा सामग्री केन्द्र, नेपाल वायु सेवा निगम, नेपाल टेलिभिजन, कर्मचारी सञ्चय कोष, जलविद्युत् लगानी तथा विकास कम्पनी, निक्षेप तथा कर्जा सुरक्षण निगम, राष्ट्रिय बिमा संस्थान, नेपाल स्टक एक्सचेन्ज, गोरखापत्र संस्थान, नेपाल खानेपानी संस्थान, नेपाल खाद्य संस्थान र औद्योगिक क्षेत्र व्यवस्थापन लिमिटेडमा कार्यकारी प्रमुख सिफारिस गरेको थियो ।
बोर्ड गठनविरुद्ध उजुरी परेपछि भने अदालतको फैसला नआएका कारण नेपाल विद्युत् प्राधिकरण, नेपाल आयल निगम, राष्ट्रिय बीउबिजन कम्पनी, कृषि सामग्री कम्पनी, टिम्बर कर्पोरेसन अफ नेपाल र जडिबुटी उत्पादन तथा प्रशोधन केन्द्रमा अन्तिम चरणमा पुगेर पनि कार्यकारी निर्देशन सिफारिस भएनन् । तर, पछि अदालतले भने बोर्डका पक्षमा आदेश दिए पनि सरकारले बोर्डको कामलाई चासो दिएन । सरकारले बोर्डको सिफारिसमा उत्कृष्ट काम गरेको भन्दै सञ्चय कोष, नेपाल स्टक एक्सचेन्ज (नेप्से) र गोरखापत्र संस्थानलाई पुरस्कृत गरेको छ । गत माघ १९ देखि संस्थान निर्देशन बोर्ड पदाधिकारीविहीन छ ।
  ‘संस्थानको कार्यकारी योग्यता र दक्षताका आधारमा’        

﻿
कपिलवस्तु/ जिल्लाका गाविसले कृषि क्षेत्रका लागि कुल बजेटको १५ प्रतिशत रकम विनियोजन नगरेको किसानले बताएका छन् । स्थानीय विकास मन्त्रालयद्वारा पारित मार्गनिर्देशनअनुसार १५ प्रतिशत बजेट छुट्याउनुपर्नेमा कपिलवस्तुका गाविसले कार्यान्वयन नगरेको किसानले गुनासो गरेका हुन् ।
स्थानीय विकास मन्त्रालयको सचिवस्तरीय निर्णयअनुसार ०६८ असोजमा गाविसले कुल पुँजीगत बजेटमध्ये कृषि क्षेत्रका लागि अनिवार्य १५ प्रतिशत विनियोजन गर्नुपर्ने प्रावधान तोकिएको थियो । तर, कपिलवस्तुका अधिकांश गाविसले निर्देशनविपरीत काम गरेको स्थानीय किसानको गुनासो छ ।
गविस सचिवले मन्त्रालयको निर्देशन लत्याउँदै कृषि क्षेत्रका लागि विनियोजित बजेट नछुट्याएको स्थानीय किसान जगनारायण कोरीले बताए । कृषिको बजेट कृषि सडक, विद्यालयलगायतमा लगानी गरिएकाले किसानले लाभ लिन नसकेको उनको भनाइ छ । ‘सबै क्षेत्रबाट कृषिलाई उपेक्षा गरिएकाले कपिलवस्तुका किसानको स्तरवृद्धिमा सुधार आउन सकेन,’ उनले भने ।

﻿सरस्वती ढकाल
काठमाडौं, १३ फागुन – बजारमा अभाव भएको मौका छोप्दै ग्यास उद्योगीहरूले कम तौल र सुरक्षा मापदण्ड पूरा नगरेका ग्यास सिलिन्डर बिक्री गरेको भेटिएको छ । आपूर्तिमन्त्री गणेशमान पुनको अगुवाइमा आपूर्ति व्यवस्थापन तथा उपभोक्ता हित संरक्षण विभागले बुधबार सुगम, सिद्धार्थ र एचपी ग्यास उद्योगमा छापा मार्दा सुरक्षा मापदण्ड पूरा नगरी उद्योगीले कम तौलका सिलिन्डर बजारमा पठाएको पाइएको हो ।
सुरक्षा मापदण्ड पूरा नगरेका ८०६ वटा सिलिन्डरमा सिल गरेको मन्त्री पुनले जानकारी दिए । ३१२ वटा आयु सकिएका सिलिन्डर हाइड्रो टेस्ट नगरी रिफिलिङ गरेर जोखिममूर्ण अवस्थामा उपभोक्तालाई पठाउन तयारी अवस्थामा राखिएको भेटिएको उनले बताए ।
१ साताभित्र सम्पूर्ण कागजात र किन ग्यास सिलिन्डरमा लापरबाही गरिएको हो भन्ने कारणसहित सञ्चालकहरुलाई बयानका लागि विभागमा आउन निर्देशन दिइएको उनले जानकारी दिए । बयानपछि कानुनअनुसार कारबाहीको प्रक्रिया अगाडि बढाउने मन्त्री पुनले प्रतिबद्धता व्यक्त गरे ।
विभागका निर्देशक लक्ष्मण श्रेष्ठले ग्यास संवेदनशील भए पनि सुरक्षाको मापदण्ड पूरा नगरेको पाइएको बताए । “उद्योगसँग हाइड्रोलिक टेस्ट गर्ने मेसिनसम्म नभएको पाइयो, जुन सुरक्षाका हिसाबले अत्यन्त महत्वपूर्ण हुन्छ,” उनले भने । मापदण्ड पूरा नभएका सिलिन्डर ‘रिफिलिङ’ गरेको अवस्थामा अनुगमन टोलीले भेटाएको उनले बताए । “सुगम र सिद्धार्थसँग हाइड्रो टेस्ट मेसिन नभएको पाइयो भने एचपी ग्यासमा मेसिन भए पनि प्रयोगका लागि तयारी अवस्थामा नभएको पाइएको छ,” उनले भने ।
सुगम ग्यास एलपी ग्यास उद्योग संघका अध्यक्ष शिवप्रसाद घिमिरेको हो । उनको उद्योगमा अनुगमन टोली पुग्दा हातले लेखेको सिलिन्डरमा ग्यास भरेको पाइएको थियो । आयु सकिसकेका सिलिन्डर नष्ट गर्नुपर्नेमा आफै रंगरोगन गरी ग्यास भर्नु गैरकानुनी काम हो । ग्यास सिलिन्डरमा फुट रिङ, नेक रिङ, कम्पनीको नाम, तौल मुख्य कुरा हुन् । सुगमका ६ वटा ग्यास सिलिन्डर कम तौलका भेटिएका छन् । निर्देशक श्रेष्ठका अनुसार सुगममा एउटा सिलिन्डर कम्पनी आफैंले लेखेको अवस्थामा भेटिएको छ ।
रामचन्द्र सांघाइको नाममा दर्ता भएको सिद्धार्थ ग्यासमा ७ वटा सिलिन्डर कम तौलका पाइएका छन् भने अरु पुराना आयु सकिएका सिलिन्डरमा ग्यास भरेको पाइएको छ । नाकाबन्दीको समयमा धेरै उपभोक्तालाई ग्यास पु¥याउने उद्देश्यले सरकारले आधा सिलिन्डर अर्थात् ७.१ किलोको सिलिन्डर बजारमा पठाउने निर्णय गरेको थियो । उद्योगले आयु सकिएका सिलिन्डर नष्ट गर्नुपर्नेमा पुनः रिफिलिङमा प्रयोग गरेको पाइएको हो । सरकारले सोमबारदेखि १४.२ किलोका सिलिन्डर बजारमा पठाउने निर्णय गरेको छ ।
  सुगम, सिद्धार्थ र एपचीमा छापा        
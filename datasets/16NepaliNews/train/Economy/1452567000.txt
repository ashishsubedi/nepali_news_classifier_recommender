
﻿
काठमाडौं/ एनसेलका प्रिपेड ग्राहकले एनसेल नेटवर्कभित्र करसहित ८६ पैसा प्रतिमिनेटमा कुरा गर्न सक्ने कम्पनीले जनाएको छ । कम्पनीले भ्वाइस सेवालाई अझ सुलभ बनाउन नेपालमै पहिलोपटक ‘एनसेल भ्वाइस प्याक’ योजना ल्याएको छ । यो योजनाअन्तर्गत ग्राहकले आफ्नो आवश्यकताअनुसार दैनिक वा साप्ताहिक भ्वाइस प्याक लिन सक्ने कम्पनीले जनाएको छ ।
दैनिक प्याकमा ११ मिनेट टकटाइम रहेको र यसको मूल्य करसहित ११ रुपैयाँ रहेको छ । दैनिक प्याक लिई ग्राहकले करसहित १ रुपैयाँ प्रतिमिनेटको दरमा कुनै पनि अर्को एनसेल नम्बरमा कल गर्न सक्ने कम्पनीले जनाएको छ ।
साप्ताहिक भ्वाइस प्याकमा ७० मिनेट टकटाइम रहेको र यसको मूल्य करसहित ६० रुपैयाँ रहेको छ । साप्ताहिक प्याक लिँदा ग्राहकले करसहित ८६ पैसा प्रतिमिनेटमा एनसेलको अर्को कुनै पनि नम्बरमा कल गर्न सक्नेछन् । यो योजना मंगलबारबाट सुरु भई ३ महिनासम्म लागू हुने कम्पनीले जनाएको छ ।
दैनिक प्याकको मान्य अवधि २४ घन्टासम्म, साप्ताहिक प्याकको अवधि ७ दिनसम्म रहनेछ । प्याकको टकटाइम वा समयावधि सकिएपछि विद्यमान शुल्क लाग्नेछ । विद्यमान शुल्कअनुसार एनसेलको एउटा नम्बरबाट अर्कोमा कुरा गर्दा प्रतिमिनेट करसहित २ रुपैयाँ ५० पैसा पर्ने कम्पनीले जनाएको छ ।
‘सुलभ दरमा गुणस्तरीय सेवा उपलब्ध गराउने प्रतिबद्धताबमोजिम आफ्ना ग्राहकलाई भ्वाइस प्याक ल्याउन पाउँदा हामी हर्षित छौँ । नेटवर्क आधुनिकीकरणपछि आएको यो भ्वाइस प्याकले ग्राकहलाई थप भ्याल्यु प्रदान गर्ने कुरामा हामी विश्वस्त छौँ,’ एनसेलका कर्पोरेट संवाद विज्ञ मिलन शर्माले भने ।
ग्राहकले आफ्नो आवश्यकताअनुसार जतिपटक पनि यो प्याक लिन सक्ने कम्पनीले जनाएको छ । ग्राहकले १७११८ मा डायल गरी प्राप्त जानकारीअनुसार १ थिचेर दैनिक वा २ थिचेर साप्ताहिक भ्वाइस प्याक खरिद गर्न सक्ने कम्पनीले जनाएको छ ।
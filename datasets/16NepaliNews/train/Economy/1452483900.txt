
﻿
नयाँ पत्रिकाकाठमाडौं, २६ पुस
नेपाल आयल निगमले स्थापनाको ४६औँ वार्षिकोत्सव मनाएको छ । निगम केन्द्रीय कार्यालयमा आइतबार आयोजित वार्षिकोत्सव कार्यक्रममा प्रबन्ध निर्देशक गोपालबहादुर खड्काले आगामी दिनमा प्रतिस्पर्धी क्षमता वृद्धि गरी व्यावसायिक क्रियाकलाप अघि बढाउने बताए ।
निगमको ३६ अर्ब ऋणलाई घटाएर १२ अर्ब ६४ करोड १० लाख रुपैयाँमा झारेको खड्काले जानकारी दिए । उनले भने, ‘सरकारको ऋणलाई पुँजीकृत गर्न आग्रह गरेका छौँ ।’ गत आर्थिक वर्षमा निगमले ११ अर्ब राजस्व बुझाएको तथा १७ अर्ब रुपैयाँ नाफा कमाएको उनले बताए ।
सरकारले निजी क्षेत्रलाई पनि पेट्रोलियम कारोबारमा संलग्न गराउने निर्णय गरेको सन्दर्भमा निगमको प्रतिस्पर्धी क्षमता बढाएर काम गर्ने उनले बताए । ‘सरकारले निजी क्षेत्रलाई दीर्घकालीन रूपमा कारोबार गर्ने गरी पेट्रोलियम कारोबार गर्न दिने निर्णय गरेको छ, त्यसैले अबका दिनमा हामीले प्रतिस्पर्धी क्षमता बढाई उपभोक्ताको विश्वास जित्ने गरी काम गर्नुपर्छ,’ उनले भने । नाकाबन्दीयता थोरै आएको इन्धन वितरणमा पारदर्शिता अपनाएको उनको दाबी थियो ।
कार्यक्रममा आपूर्तिमन्त्री गणेशमान पुनले सबै कर्मचारी र सञ्चालक समितिलाई एक भएर काम गर्न निर्देशन दिए । ‘हामीले टिम स्पिरिटमा काम गर्नु छ,’ उनले भने, ‘त्यसका लागि प्रबन्ध निर्देशक, सञ्चालक समिति र सबै कर्मचारीले एकढिक्का भएर काम गर्नुपर्छ ।’ उनले हालको असहजतालाई चाँडै अन्त्य गर्न लागेको पनि जानकारी दिए ।
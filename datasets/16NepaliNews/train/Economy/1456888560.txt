
﻿
गणेश लम्साल/नयाँ पत्रिकाविराटनगर, १९ फागुन
गहुँभन्दा चारगुणा बढी आम्दानी भएपछि मोरङ र सुनसरीका दक्षिणी क्षेत्रका किसानले उन्नत मकैखेती सुरु गरेका छन् । किसानहरू परम्परागत रूपमा गर्दै आएको गहँु बाली त्यागेर उन्नत मकैखेतीतर्फ आकर्षित भएका हुन् ।
कृषि विकास कार्यालय मोरङका अनुसार पहिले मकैखेती नै नहुने मोरङका दक्षिणी गाविसहरू बुधनगर, मझारे, भाथिगछलगायतमा कृषकहरू मकैखेती गरिरहेका छन् । मोरङभन्दा पनि सुनसरीका कृषकले आधुनिक कृषि उपकरण प्रयोग गरेको कृषि विकास कार्यालयले जनाएको छ ।
भारत बिहारको सीमावर्ती जिल्लाहरूमा बस्ने नातेदारहरूले उन्नत मकैखेती गरेर आम्दानी गरेको देखेपछि उतैबाट प्रविधि सिकेर बिउ खरिद गरी मोरङका किसानले मकैखेती थालेका थिए । प्रतिबिगाहा ७–८ मन मात्र गहुँ उत्पादन हुने खेतमा २ सयदेखि अढाई सय मनसम्म मकै उत्पादन हुन थालेको छ ।
मकैको बजार पनि राम्रो भएकाले मकैखेती गर्न थालेको मोरङ बुधनगरका अग्रज कृषक मायानन्द यादवले बताए । मायानन्दले नै सबैभन्दा पहिले मकैखेती थालेका थिए । उनले लगाएको मकैको राम्रो उत्पादन भएपछि बुधनगरका अन्य कृषकले पनि मकैखेती थालेका थिए । पहिले उनीहरूले प्राविधिक सल्लाह पनि भारतीयहरूबाट लिने गरेका थिए ।
कृषि कार्यालय मोरङका अनुसार बुधनगर गाविसमा २ सयभन्दा बढी कृषकले मकैखेती गरिरहेका छन् । गहुँभन्दा मकैखेती गर्न सजिलो पनि रहेको कृषक बताउँछन् । सरकारले मकैको बिउ खरिदमा ५० प्रतिशत अनुदान दिएर सिँचाइको व्यवस्था गरिदिए दक्षिणी क्षेत्रका कृषकले मकैखेतीबाट प्रशस्त आम्दानी गर्न सक्ने कृषक मायानन्द यादवले बताए । उनीहरूले मोरङको दक्षिणी क्षेत्रमा कृषिबजार स्थापना गरिदिन र अनुदानबापत थप मकै छोडाउने मेसिन दिन सरकारसँग माग गरेका छन् ।
कृषकका अनुसार उन्नत मकैको बिउ प्रतिकेजी ५ सय रुपैयाँ पर्ने गरेको छ । दक्षिणी क्षेत्रका कृषकले मकैको बिउ र विषादी भारतबाटै ल्याउने गरेका छन् । मोरङ र सुनसरी जिल्लाको दक्षिणी क्षेत्रमा सिँचाइको अभाव छ । सरकारले नहर निर्माण गरे पनि पानी नबग्दा कृषकहरू डिजल पम्पसेट र बिजुलीको मोटरबाट खेतमा सिँचाइ गर्नर्े गर्दछन् । पम्पसेट र मोटर खरिद गर्न नसक्ने कृषक आकासे पानीको भरमा रहन्छन् । थोरै पानी भए पनि फल्ने बाली भएकाले मकै त्यस क्षेत्रका लागि उपयुक्त बाली भएको कृषि प्राविधिकहरू बताउँछन् । मोरङका वरिष्ठ कृषि विकास अधिकृत रामचन्द्र उप्रेतीले मकै मिसनमा सहभागी कृषकहरूलाई बोरिङ सिँचाइका लागि अनुदान दिन लागेको बताए ।
कृषि विकास कार्यालयले मकै छोडाउने मेसिन प्रदान गर्न र मकै मिसन कार्यक्रमअन्तर्गत कृषकलाई सोझै नगद अनुदान सहयोग गर्न थालेको छ । त्यस्तै, सिँचाइका लागि पानी तान्ने मोटर पनि अनुदानबापत प्रदान गर्न थालिएको छ ।
क्षेत्रीय कृषि निर्देशनालय विराटनगरका अनुसार गत वर्ष झापामा २२ सय ७०, मोरङमा ३३ सय र सुनसरीमा ३४ सय ४२ टन मकै उत्पादन भएको थियो । परम्परागत तरिकाले खेती गरिँदा प्रतिहेक्टर दुईदेखि अढाई टनसम्म मकै उत्पादन गरे पनि उन्नत तरिकाले मकैखेती गर्दा प्रतिहेक्टर १० टनसम्म उत्पादन हुने गरेको छ ।

﻿काठमाडौं, ११ फागुन – सरकारले खान पकाउने एलपीजी ग्यास, पेट्रोल, डिजेललगायत पेट्रोलियम पदार्थमा लगाएको परिमाणात्मक बन्देज खारेज गर्ने निर्णय गरेको छ । यो निर्णयसँगै उपभोक्ताले एलपीजी ग्यास १४.२ किलो र मोटसाइकल तथा चारपांग्रेमा आवश्यकताअनुसार इन्धन भर्न पाउनेछन् ।
आपूर्ति मन्त्रालयले यसअघि आपूर्ति सहज नभएको भन्दै ग्यास ७.१ किलो, मोटरसाइकलमा ५ लिटर र चारपांग्रेमा १५ लिटरमात्र पाइने गरी इन्धनमा परिमाणात्मक बन्देज लगाएको थियो । उपभोक्ताले पेट्रोलियम पदार्थ सहज रूपमा नपाइरहेको अवस्थामा यो निर्णयले झन् अभाव होला भन्ने पनि आशंका छ ।
तर, आपूर्ति मन्त्रायलयले भने यस्तो अवस्था नआउने दाबी गरेको छ । “हालसम्म पेट्रोलियम पदार्थमा लगाइएको परिमाणात्मक बन्देज पूर्ण रूपमा खारेज भएको छ, नेपाल आयल निगमलाई पनि यो निर्देशन दिइसकेका छौं,” सोमबारको पत्रकार सम्मेलनमा आपूर्तिमन्त्री गणेशमान पुनले भने, “अबदेखि लाइनमा बस्ने उपभोक्ताले फुल ट्यांक इन्धन भर्न पाउनेछन् ।”
निगमले काठमाडौं उपत्यकामा दैनिक ३ लाख ५० हजार पेट्रोल माग भएकोमा ४ लाख ५० हजार बजारमा पठाइरहेको छ । डिजेल ४ लाख ५० हजार मागमा ५ लाख लिटर पठाइरहेको निगमले जनाएको छ । यति ठूलो परिमाणमा पेट्रोलियम पदार्थ बजारमा जाँदासमेत लाइन नघटेकोमा भने निगमका कर्मचारी आश्चर्य मान्छन् ।
परिमाणात्मक बन्देज लगाउँदा भीड नघटेकाले बन्देज खारेज गर्ने निर्णय गरिएको हो । “मोटसाइकलमा ५ लिटर पेट्रोल भरेर फेरि अर्काे पम्पमा लाइनमा बस्ने प्रवृत्ति देखियो,” मन्त्रीले पुनले भने, “फुल ट्यांक हाल्ने अर्काेपटक लाइनमा बस्दैनन् र सहज हुन्छ कि भन्ने विश्वास छ ।”
रक्सौल नाका खुले पनि नेपाली बजारमा दैनिक मागको ७० प्रतिशतमात्र भारतीय आयल कर्पाेरेसन (आईओसी)बाट लोड हुने गरेको छ । यही कारणले इन्धन सहज हुन नसकेको मन्त्रालयले जनाएको छ । “इन्धनको आयात १० प्रतिशतबाट बढेर ७० प्रतिशत पुगिसक्यो, अझै बढ्दैछ । त्यही कारण फुल दिन सकिन्छ,” मन्त्रीले भने ।
अनधिकृत रूपमा इजाजत नलिई पेट्रोलियम पदार्थ सञ्चय र बिक्री गर्न नपाइने मन्त्रालयले स्पष्ट पारेको छ । निगम सुदृढीकरणका लागि डिपो सुधार, नयाँ डिपोको निर्माण तथा मध्यपहाडी लोकमार्गलगायत रणनीतिक महत्वका स्थानमा डिपो निर्माण गर्न अध्ययन गरी प्रस्ताव ल्याउन निगमलाई मन्त्रालयले निर्देशन दिएको छ । “कम्तीमा पनि ३ महिनालाई इन्धन पुग्नेगरी इन्धनको भण्डार क्षमता वृद्धि गरिनेछ,” मन्त्री पुनले भने । नेसनल ट्रेडिङलाई पनि पेट्रोल पम्प विस्तारका लागि निर्देशन दिइएको छ ।
५४ बुलेट ग्यास भित्रियो  
आईओसीले सोमबार ५४ बुलेटमा ग्यास लोड गरेको छ । नाकाबन्दीपछि यो अहिलेसम्मको सबैभन्दा बढी हो ।
वीरगन्ज नाका खुलेपछि दैनिक ४५/४६ बुलेट ग्यासमात्र बुलेट भित्रिरहेका थिए । “आईओसीले ग्यासको लोड बढाउने भनिरहेको छ,” निगमका प्रवक्ता मुकुन्द घिमिरेले भने, “सोमबारमात्र ५४ बुलेट ग्यास भित्रिएको छ ।” सामान्य दिनमा दैनिक ६० बुलेट ग्यास आवश्यक पर्छ ।
  भरी सिलिन्डर ग्यास, फुल ट्यांक इन्धन !        
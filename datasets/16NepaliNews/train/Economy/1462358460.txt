
﻿अजित अधिकारी/नयाँ पत्रिका काठमाडौं, २२ वैशाख
कृषि विकास मन्त्रालयलाई मासिक ४ देखि १० हजार रुपैयाँका दरले किसानलाई पेन्सन दिन परामर्शदाताले सुझाब दिएका छन् । तर, पेन्सन पाउने किसानले वार्षिक ५ देखि १५ हजार रुपैयाँका दरले प्रिमियम बुझाउनुपर्ने सर्त उनीहरूले राखेका छन् ।
मन्त्रालयले आगामी आर्थिक वर्ष ०७३/७४ देखि किसानलाई पेन्सन दिने व्यवस्था सुरु गर्दै छ । कृषिमन्त्री हरिबोलप्रसाद गजुरेलले घोषणा गरेको २७ बुँदे प्रतिबद्धतामध्ये किसान तहमा पेन्सन सुविधा सबैभन्दा लोकप्रिय छ । उनको जिल्ला भ्रमणका क्रममा किसानले पनि पेन्सन विषयमा सोधीखोजी गर्दै आएका छन् ।
पेन्सन व्यवस्थाबारे जानकारी माग्दै किसान
‘म जहाँ पुग्दा पनि किसानले पेन्सनका विषयमा सोधीखोजी गर्दै आएका छन् । त्यसैले यसलाई सफल रूपमा कार्यान्वयन गर्नु चुनौती छ,’ उलने भने, ‘त्यस्तै बाँझो जग्गा रहन नदिने घोषणालाई किसानले कार्यान्वयन गर्न दबाब दिइरहेका छन् ।’
किसानलाई पेन्सन सुविधा दिने विषयमा अर्थशास्त्री डा. हरि रोक्काले अध्ययन गरेका थिए । पेन्सन सुविधा अध्ययन गर्न रोक्कालाई नियुक्त गरेको मन्त्रालयका प्रवक्ता योगेन्द्र कार्कीले जानकारी दिए ।
रोक्का मंगलबार अध्ययन प्रतिवेदन सार्वजनिक गर्दै ५५ वर्ष उमेर समूह पुगेका किसानलाई पेन्सन दिन उपयुक्त हुने सुझाब दिएका छन् । ‘किसान ५५ वर्ष पुगेपछि पेन्सन वितरण सुरु गर्दा ठीक हुने देखिन्छ,’ उनले भने ।
दाङ, कास्की र सप्तरीका ८ गाविस/नगरपालिकामा अध्ययन गरिएको उनले जानकारी दिए । अध्ययनमा किसानलाई पेन्सन बाँड्न सकिने निष्कर्ष निकालिएको उनले जानकारी दिए ।
कोषमा किसानको सहभागिता
वार्षिक उत्पादनको १ प्रतिशत हुन आउने रकम किसानले प्रिमियमका रूपमा बुझाउने गरी कोष सञ्चालन प्रस्ताव गरिएको छ । ‘कोषमा किसानको संख्या बढ्दै जाँदा सरकार सहभागिताबाट मुक्त हुँदै जान्छ,’ प्रतिवेदनमा भनिएको छ ।
किसानले कोषमा ५, १० वा १५ वर्षसम्म निरन्तर प्रिमियम बुझाएपछि मात्रै पेन्सनका लागि योग्य हुने व्यवस्था गर्न सुझाइएको छ । सुरुमा कोषमा जम्मा हुने रकमको आधा किसान तहबाट राख्नुपर्ने प्रस्ताव गरिएको छ ।
किसानलाई कृषिमा आकर्षित गर्न पेन्सन व्यवस्था
सचिव उत्तम भट्टराईले कृषि पेसामा आकर्षण गर्न कुनै न कुनै सुविधा आवश्यक रहेकाले पेन्सन अवधारणा कार्यान्वयन गर्न लागिएको बताए । उनले किसानलाई विभिन्न सुविधा दिन नसके खेती गर्ने जमिन नै बाँझो हुनेतर्फ सचेत हुने वेला आएको दाबी गरे ।
‘कृषकलाई कृषि पेसामा आकर्षित गर्नका लागि पेन्सन सुविधा ल्याइएको हो,’ उनले भने, ‘किसानलाई कुनै न कुनै माध्यमबाट आकर्षण गर्न सकिएन भने एकातिर जमिन बाँझो रहने र अर्कातिर खाद्य संकट बढेर जाने देखिन्छ ।’
कार्यक्रममा बाली विकास निर्देशनालयका प्रमुख डिल्लीराम शर्माले वार्षिक ५ हजार रुपैयाँ प्रिमियम बढी भएकाले किसानको सहभागिता कम हुन सक्ने बताए । उनले धेरै किसानाई पेन्सन सुविधामा अटाउन वार्षिक प्रिमियमको दर कम गर्नुपर्ने धारणा राखे ।
‘अहिले ५ हजार रुपैयाँ वार्षिक प्रिमियम तिरेर भोलिका दिनमा मासिक ४ हजार रुपैयाँ पेन्सन पाउनेमा कृषक आकर्षित नहुन सक्छन्,’ उनले भने, ‘हामीले बढीभन्दा बढी किसानलाई कार्यक्रममा सहभागी गराउनेतर्फ ध्यान दिनु राम्रो हुन्छ ।’
सस्तो र लोकप्रिय कार्यक्रमका रूपमा नहेर्न सुझाब
राष्ट्रिय किसान महासंघका सह–संयोजक चित्रबहादुर श्रेष्ठले किसानलाई दिने पेन्सन सस्तो र लोकप्रिय कार्यक्रमका रूपमा नहेर्न सुझाब दिए । ‘खेतबारीमा खट्ने किसानले पेन्सनका विषयमा ठूलो आशा गरेका छन्, त्यसैले यसलाई कसैले पनि सस्तो लोकप्रियताको कार्यक्रमका रूपमा हेर्नुहुँदैन,’ उनले भने, ‘किसानलाई पेन्सन दिने विषय अहिले सही समयमा उठेको छ, अब कार्यान्वयन गरी अगाडि बढ्नुपर्छ ।’
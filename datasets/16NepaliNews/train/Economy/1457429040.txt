
﻿कृष्ण रिजाल/नयाँ पत्रिकाकाठमाडौं, २५ फागुन
सरकारले सुरक्षित मुद्रण (सेक्युरिटी प्रिन्टिङ)को मापदण्ड तयार गरेको छ । उद्योग विभागका महानिर्देशक महेश्वर न्यौपानेको संयोजकत्वमा गठित कार्यदलले सुरक्षित मुद्रणको मापदण्डको अन्तिम मस्यौदा तयार गरेको हो । आगामी २ चैतमा बस्ने औद्योगिक प्रवद्र्धन बोर्डको बैठकले मापदण्ड पारित गर्ने उनले बताए ।
‘कार्यदलले तयार पारेको सुरक्षित मुद्रणको प्रारम्भिक मस्यौदा एक महिनाअघि नै तयार भई बोर्डमा लगिएको थियो,’ उनले भने, ‘बोर्डको बैठकले दिएको निर्देशनअनुसार मस्यौदालाई थप परिमार्जन गरी अन्तिम रूप दिइएको हो ।’
विभागले सुरक्षाका हिसाबले संवेदनशील मानिने सामग्रीको छपाइ गर्ने उद्योगका लागि भौतिक संरचना, मेसिनरी र व्यवस्थापनमा मापदण्ड तयार गरेको हो । मापदण्ड लागू भएपछि सबैखाले संवेदनशील सामग्रीको छपाइ नेपालमै गर्न सकिनेछ । ‘सुरक्षित मुद्रणको मापदण्ड लागू भएपछि पासपोर्ट र नोट (पैसा)बाहेकका सबै किसिमका सामग्रीको छपाइ नेपालमै गर्न सकिनेछ,’ उनले भने, ‘यसले सुरक्षित मुद्रणका नाममा मुलुकबाट बाहिरिँदै आएको अर्बांै रुपैयाँ रोकिनेछ ।’
हाल मोबाइलको रिचार्ज कार्ड, एटिएम कार्ड, अन्त:शुल्क स्टिकर, हुलाक टिकट, विश्वविद्यालयका प्रश्नपत्र, प्रमाणपत्र, बैंकका चेकबुकलगायत थुप्रै कागजात सामग्री विदेशमा छापाएर ल्याइन्छ । यसका लागि मुलुकबाट वार्षिक करिब ४ अर्ब रुपैयाँसम्म बिदेसिने गरेको उनले बताए । यद्यपि, सानो आकारमा भने मुलुकमै पनि सुरक्षित मुद्रण हुने गरेको छ ।
मुलुकमा भएका सुरक्षित मुद्रणलाई व्यवस्थित र सुरक्षित बनाउन तथा सुरक्षित मुद्रणका लागि बाहिरिने रकम रोक्न मापदण्ड तयार पारिएको कार्यदलका संयोजकसमेत रहेका न्यौपानेले बताए ।
मापदण्डअनुसार अब सुरक्षित मुद्रणले ‘आइएसओ २७००१’ले तोकेको मापदण्ड कार्यन्वयन गर्नुपर्ने हुन्छ । ‘आइएसओ २७००१’मा सूचना सुरक्षा व्यवस्थापन (इन्फरमेसन सेक्युरिटी म्यानेजमेन्ट)का मापदण्ड रहेका छन्, जसअन्तर्गत उद्योगपरिसरमा सिसिटिभी जडानदेखि डाटा सुरक्षाका लागि सुरक्षित मुद्रणका लागि इजाजत दिने तथा प्रमाणीकरण गर्ने योजनासहित मापदण्ड तयार पारिएको उनले बताए । यद्यपि, अहिले पनि कतिपय कम्पनीले सुरक्षित मुद्रण गर्दै आएका छन् । मापदण्डमा इजाजत दिने तथा नियमन गर्ने काम उद्योग विभाग र औद्योगिक प्रवद्र्धन बोर्डले गर्ने उल्लेख छ ।
यस्ता छन् मुख्य मापदण्ड
सुरक्षित मुद्रणका लागि इजाजत लिनुपर्ने
इजाजत दिने र नियमन गर्ने काम उद्योग विभागले गर्ने
आइएसओ २७००१’ तोकेको मापदण्ड पूरा गर्नुपर्ने
उद्योगपरिसरमा सिसिटिभी क्यामेरा चाहिने
नेटवर्क एक्सेस कन्ट्रोल हुनुपर्ने
कर्मचारीलाई तालिम र चेतना अभिवृद्धि गर्नुपर्ने

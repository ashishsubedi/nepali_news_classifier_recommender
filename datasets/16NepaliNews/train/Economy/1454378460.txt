
﻿नयाँ पत्रिका काठमाडौं, १९ माघ
सरकारले जलविद्युत् आयोजनास्थललाई निषेधित क्षेत्र घोषणा गर्ने तयारी गरेको छ । ऊर्जा मन्त्रालयले तयार गरेको ऊर्जा संकट निवारण अवधारणापत्रमा आयोजनास्थलमा हुने बन्द हडताल, प्रदर्शनलगायतका क्रियाकलापबाट निर्माण प्रभावित हुन नदिन निषेधित क्षेत्र घोषणाको प्रस्ताव गरेको हो । मन्त्रालयले १० वर्षमा १० हजार मेगावाट विद्युत् उत्पादन गर्ने अवधारणा बनाएको छ ।
ऊर्जासचिव सुमनप्रसाद शर्माले सोमबार अवधारणालाई मन्त्रिपरिषद्ले गठन गरेको पूर्वाधार आयोजना अनुगमन तथा निर्देशन उच्चस्तरीय समितिको बैठकमा पेस गरेका छन् । विभिन्न माग राख्दै स्थानीय बासिन्दाको अवरोध, निर्माणमा खटिएका मजदुरको हडताललगायतले आयोजनाको निर्माण प्रभावित भइरहेको छ । सबैभन्दा बढी विद्युत् प्रसारण लाइनका आयोजना प्रभावित भएका छन् ।
ऊर्जा मन्त्रालयले आयोजनाको अध्ययन, विकास तथा निर्माण प्रक्रियामा बाधाअड्चन गर्नुलाई सार्वजनिक अपराधसरहको कसुर मानी कानुनी कारबाही गर्ने प्रस्ताव गरेको छ । अवधारणापत्रको आधारमा ऊर्जासंकट विधेयक तयार गरी संसद्बाट पारित गराएर लागू गराउनुपर्ने ऊर्जा मन्त्रालयले जनाएको छ ।
मन्त्रालयले तयार पारेको अवधारणाअन्तर्गत अधिकांश व्यवस्थामा अर्थमन्त्री, योजना आयोगका उपाध्यक्षलगायत समितिका पदाधिकारी सहमत भएको सचिव शर्माले बताए । ‘अवधारणामा व्यवस्था गरिएका बुँदा कार्यान्वयनमा जाँदा पर्न जाने वित्तीय प्रभावको थप विश्लेषण गरी पुन: पेस गर्न निर्देशन भएको छ,’ शर्माले भने, ‘विश्लेषण गरी आगामी आइतबारको बैठकमा पेस गर्छौं, त्यसपछि प्रधानमन्त्रीसमक्ष अवधारणा पेस गरी प्रस्ताव स्वीकृतिका लागि मन्त्रिपरिषद्मा लैजान्छौँ ।’ विद्युत् क्षेत्रको समग्र विकास र निर्माणका लागि राजनीतिक ऐक्यबद्धता अपरिहार्य रहेको उनले बताए ।
आयोजनाहरूको अध्ययन तथा निर्माणको चरणमा देखिने अवरोध हटाउन प्रधानमन्त्रीको अध्यक्षतामा ऊर्जा संकट निवरण आयोग गठनको प्रस्ताव गरिएको छ । आयोगमा ऊर्जा, वन, गृह, अर्थ तथा वातावरणमन्त्री सदस्य र ऊर्जासचिव सदस्यसचिव रहनेछन् ।
ऊर्जासंकट निवारण दशकको प्रभावकारी कार्यान्वयनका लागि ऊर्जामन्त्रीको अध्यक्षतामा केन्द्रीय ऊर्जा संकट निवारण समन्वय समितिको प्रस्ताव गरिएको छ । समितिमा वन, गृह, भूमि सुधार, जनसंख्या तथा वातावरण, अर्थ एवं ऊर्जा मन्त्रालयका सचिव र सुरक्षा निकायका प्रतिनिधि रहनेछन् । प्रमुख जिल्ला अधिकारीको अध्यक्षतामा जिल्ला वन, मालपोत, प्रहरी नापी कार्यालय र जिल्ला विकास समिति तथा जिल्ला प्राविधिक कार्यालयलगायतका प्रतिनिधि रहेको जिल्लास्तरीय ऊर्जासंकट निवारण समन्वय समिति गठनको प्रस्ताव गरिएको छ ।
विद्युत् आयोजना विकासमा अन्तर्निकाय समन्वयका लागि विद्युत् आयोजना विकाससँग सम्बन्धित प्रत्येक निकायका मन्त्रालयस्तरमा सहसचिवलाई सम्पर्क व्यक्ति तोक्ने प्रस्ताव गरिएको छ । सम्पर्क व्यक्तिले मन्त्रालयभित्र र अन्य निकायका बीचमा समन्वय गरी आयोजना विकासमा परेका समस्यालाई सहजीकरण तथा समाधान गर्नेछ ।
त्यसैगरी, सहसचिवस्तरमा समाधान हुन नसकेका समस्यालाई समाधान गर्न मुख्यसचिवको अध्यक्षतामा सम्बन्धित मन्त्रालयका सचिव रहेको समिति गठनको प्रस्ताव गरिएको छ । ऊर्जासंकट अन्त्यका लागि बैंक तथा वित्तिय संस्थाले कुल कर्जाको ५० प्रतिशतसम्म जलविद्युत् आयोजनामा लगानी गर्नुपर्ने व्यवस्था गर्न लागेको छ । हरेक नेपाली जनतालाई जलविद्युत् आयोजनाको सेयर सुनिश्चित हुने गरी जनताको लगानीबाट बन्ने जलविद्युत् आयोजनालाई प्राथमिकताका साथ अगाडि बढाइने अवधारणा ऊर्जा मन्त्रालयको छ ।

﻿सचेन गौतम/नयाँ पत्रिकाकाठमाडौं, २८ पुस
सांसदहरूले बैंक तथा वित्तीय संस्थाका सञ्चालक समितिका अध्यक्ष र प्रमुख कार्यकारी अधिकृत (सिइओ)को कार्यकाल तोक्न नहुने संशोधन प्रस्ताव दर्ता गराएका छन् ।
बैंक तथा वित्तीय संस्थासम्बन्धी कानुनमा संशोधन र एकीकरण गर्न बनेको विधेयक (बाफिया)माथि संशोधन प्रस्ताव दर्ता गर्दै उनीहरूले कार्यकाल तोक्ने व्यवस्था हटाउन माग गरेका हुन् । विधेयक अहिले संसद्को अर्थ समितिमा विचाराधीन छ । समितिले विधेयकमाथिको छलफल सुरु गरेको छैन ।
नेपाल राष्ट्र बैंकले परिपत्र जारी गर्दै बैंक तथा वित्तीय संस्थाका अध्यक्ष र सिइओले एउटै संस्थामा निरन्तर २ कार्यकालभन्दा काम गर्न नपाउने व्यवस्था यसअघि नै गरिसकेको छ । राष्ट्र बैंक ऐनले दिएको अधिकार प्रयोग गरी परिपत्रमार्फत गरिएको उक्त व्यवस्थालाई प्रस्तावित बाफियामा राख्न लागिएको हो । केही बैंक तथा वित्तीय संस्थाका अध्यक्षले अर्थमन्त्री विष्णुप्रसाद पौडेललाई भेटी ऐनमा कार्यकाल तोक्ने विषय अव्यावहारिक भएकाले यसलाई सच्याउन माग गर्दै आएका छन् ।
ऐनको विधेयकमा बैंक तथा वित्तीय संस्थाका अध्यक्ष वा प्रबन्ध सञ्चालक र सिइओको कार्यकाल ४ वर्षको हुने र निजको अर्को १ कार्यकालका लागि पुनर्नियुक्ति हुन सक्ने प्रस्ताव गरिएको छ ।
संसद्बाट विधेयक पारित भई ऐन प्रारम्भ भएपछि नियुक्त भएका अध्यक्ष वा प्रबन्ध सञ्चालकले र सिइओले बढीमा २ कार्यकाल अर्थात् ८ वर्षसम्म मात्रै एकै संस्थामा ती पदमा रहन पाउनेछन् । तर, सञ्चालकको कार्यकाल बढीमा ४ वर्ष र निजको पुनर्नियुक्ति तथा मनोनीत हुने व्यवस्था विधेयकमा गरिएको छ । सञ्चालकको कार्यकाल भने तोकिएको छैन । तर, स्वतन्त्र सञ्चालक १ कार्यकालका लागि मात्रै नियुक्त हुन सक्ने व्यवस्था विधेकयमा छ ।
सांसदहरू इच्छाराज तामाङ, भीष्मनाथ अधिकारी प्रेमबहादुर आले, गणेशकुमार पहाडी, उमेश श्रेष्ठ, बाबुराम पोखरेल, यज्ञराज सुनुवार र उदय शमशेर राणाले अध्यक्ष र स्वतन्त्र सञ्चालकको कार्यकाल तोक्ने व्यवस्था खारेज गर्न संशोधन प्रस्ताव दर्ता गराएका छन् ।
सिभिल बैंकका अध्यक्षसमेत रहेका सांसद तामाङले अध्यक्षको कार्यकाल तोक्ने सर्वोच्च अधिकार राष्ट्र बैंकसँग नै रहेकाले बाफियामै तोक्न नहुने बताए । ‘बैंकका अध्यक्षको कार्यकाल तोक्ने सैद्धान्तिक विषय हो, अध्यक्षले बैंकको पक्षमा काम गर्न नसकेमा ऐनमै व्यवस्था नभए पनि सञ्चालक समितिले नै हटाइहाल्छ,’ तामाङले भने, ‘राष्ट्र बैंक ऐनले नै राष्ट्र बैंकलाई नियमन, निरीक्षण र सुपरीवेक्षणको अधिकार दिएकाले पुन: बाफियामा कार्यकाल तोक्ने व्यवस्था गर्नु आवश्यक छैन ।’
बैंकमा सञ्चालक वार्षिक साधारणसभाबाट छनोट हुन्छन् । सञ्चालकमध्येबाट अध्यक्ष छनोट हुने व्यवस्था छ ।
सभासद्हरूले सिइओका कार्यकाल बढीमा ४ वर्षको हुने र निजको पुनर्नियुक्ति हुन सक्ने व्यवस्था राख्न संशोधन प्रस्ताव दर्ता गराएका छन् । विधेयकमा भने सिइओको कार्यकाल बढीमा ४ वर्षको हुने र निजको अर्को १ कार्यकालका लागि पुनर्नियुक्ति हुन सक्ने प्रस्ताव गरिएको छ ।
सिइओको नियुक्ति सञ्चालक समितिले गर्नेछ । ‘कार्यसम्पादन राम्रो नभएमा सञ्चालक समितिले जतिसुकै कार्यकाल भए पनि सिइओलाई हटाउने भएकाले ऐनमै यस्तो व्यवस्था गर्नुपर्दैन,’ सांसद तामाङले भने । राष्ट्र बैंकले भने एकै व्यक्ति धेरै लामो अवधिसम्म एउटै संस्थामा कार्यकारी रहँदा स्वार्थ बाझिन सक्ने भन्दै कार्यकाल तोकिनुपर्ने बताउँदै आएको छ ।
कुनै फर्म वा कम्पनीमा ५० प्रतिशतभन्दा बढी सेयर भई उक्त फर्म वा कम्पनीले बैंक तथा वित्तीय संस्थासँग व्यावसायिक कर्जा लिई उद्योग व्यवसाय तथा व्यापारमा संलग्न रहेको व्यक्ति सञ्चालक हुन नपाउने प्रस्ताव विधेयकमा गरिएको छ । सभासद्ले यसलाई खारेज गर्न संशोधन प्रस्ताव दर्ता गराएका हुन् । राष्ट्र बैंकले बैंकर र उद्योगी तथा व्यवसायी छुट्याउने नीतिअन्तर्गत बाफियामा यस्तो व्यवस्था गर्न लागिएको बताउँदै आएको छ ।सञ्चालकमध्येबाट अध्यक्ष छनोट हुने व्यवस्था छ ।
सभासद्हरूले सिइओका कार्यकाल बढीमा ४ वर्षको हुने र निजको पुनर्नियुक्ति हुन सक्ने व्यवस्था राख्न संशोधन प्रस्ताव दर्ता गराएका छन् । विधेयकमा भने सिइओको कार्यकाल बढीमा ४ वर्षको हुने र निजको अर्को १ कार्यकालका लागि
पुनर्नियुक्ति हुन सक्ने प्रस्ताव गरिएको छ ।
सिइओको नियुक्ति सञ्चालक समितिले गर्नेछ । ‘कार्यसम्पादन राम्रो नभएमा सञ्चालक समितिले जतिसुकै कार्यकाल भए पनि सिइओलाई हटाउने भएकाले ऐनमै यस्तो व्यवस्था गर्नुपर्दैन,’ सांसद तामाङले भने ।
राष्ट्र बैंकले भने एकै व्यक्ति धेरै लामो अवधिसम्म एउटै संस्थामा कार्यकारी रहँदा स्वार्थ बाझिन सक्ने भन्दै कार्यकाल तोकिनुपर्ने बताउँदै आएको छ ।
कुनै फर्म वा कम्पनीमा ५० प्रतिशतभन्दा बढी सेयर भई उक्त फर्म वा कम्पनीले बैंक तथा वित्तीय संस्थासँग व्यावसायिक कर्जा लिई उद्योग व्यवसाय तथा व्यापारमा संलग्न रहेको व्यक्ति सञ्चालक हुन नपाउने प्रस्ताव विधेयकमा गरिएको छ ।
सभासद्ले यसलाई खारेज गर्न संशोधन प्रस्ताव दर्ता गराएका हुन् । राष्ट्र बैंकले बैंकर र उद्योगी तथा व्यवसायी छुट्याउने नीतिअन्तर्गत बाफियामा यस्तो व्यवस्था गर्न लागिएको बताउँदै आएको छ ।
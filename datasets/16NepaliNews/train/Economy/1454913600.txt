
﻿प्रधानमन्त्री ओलीको भारत भ्रमण
जनार्दन बराल, नयाा पत्रिकामुम्बई (भारत), २५ माघ 
प्रधानमन्त्री केपी शर्मा ओलीको भारत भ्रमणका क्रममा मुम्बईका नेपालीले मुम्बईमा महावाणिज्य दूतावास स्थापनाको सहमति हुने अपेक्षा गरेका छन् । दूतावासको अभावमा मुम्बईमा बस्ने नेपाली तथा व्यवसायीका समस्या समाधानमा लामो समय लाग्ने गरेको छ ।
‘अहिले केही समस्या हुँदा दिल्लीस्थित दूतावास गुहार्नुपर्ने अवस्था छ, लामो समयदेखि यहाँ दूतावास स्थापनाको कुरा उठिरहेकाले अहिले त्यसले मूर्त रूप लिने अपेक्षा गरेका छौँ,’ प्रवासी नेपाली महासंघ मुम्बईका अध्यक्ष शालिग्राम तिवारीले भने ।
वर्षौंदेखि मुम्बईमा महावाणिज्य दूतावास स्थापनाको पहल भए पनि हालसम्म त्यसो हुन सकेको छैन । यसपटक भारतका लागि नेपाली राजदूत दीपकुमार उपाध्यायले पनि मुम्बईमा वाणिज्य दूतावास स्थापनामा पहल गरिरहेको जानकारी तिवारीले दिए । ‘मुम्बई क्षेत्रमा नेपालीहरूको मृत्यु हुँदा शव नेपाल पठाउन आफैँ पहल गर्छौं, तर दिल्ली दूतावासबाट नो अब्जेक्सन लेटर आउन दिनभरि लगाइदिने गरिन्छ,’ तिवारीले भने, ‘मुम्बईमै महावाणिज्य दूतावास हुने हो भने यस्ता समस्या यहीँ समाधान गर्न सकिन्थ्यो ।’
मुम्बईस्थित मनकामना एकता फाउन्डेसनले आयोजना गरेको मातृभूमिको चिन्तन विषयक अन्तक्र्रिया कार्यक्रममा बोल्ने अधिकांश वक्ताले मुम्बईमा वाणिज्य दूतावास स्थापनाको माग गरेका थिए । कार्यक्रममा मनकामना एकता फाउन्डेसनका अध्यक्ष मोतीलाल न्यौपानेले मुम्बईका नेपालीको आवाज काठमाडौंसम्म पुर्‍याउन पनि महावाणिज्य दूतावास आवश्यक रहेको बताए ।
प्रवासी नेपाली महासंघका पूर्वअध्यक्ष ताराप्रसाद शर्माले भारतमा बस्ने नेपालीलाई पनि गैरआवासीय नेपाली (एनआरएन)को मान्यता दिन माग गरे । ठाउँ पाए एनआरएनको मञ्चमा बसेर मातृभूमिको सेवा गर्न चाहने नेपाली भारतमा धेरै छन्, तर भारतमा बस्ने नेपालीलाई वास्ता गरिएको छैन, उनले भने । भारतमा बस्ने नेपालीलाई वैदेशिक रोजगारीमा जाने नेपालीलाई भन्दा पनि विभेद गरिएको अध्यक्ष तिवारीले गुनासो गरे ।
आइएफइसी नेपालका अध्यक्ष अच्युत वाग्लेले विनातथ्यांक भारतमा ठूलो संख्यामा नेपाली रहेको बताउँदा नेपाल र नेपालीलाई प्रत्युत्पादक हुन सक्ने बताए । उनले भने, ‘विनाअध्ययन हामी ६० लाख, ७० लाख नेपाली भारतमा छन् भनिरहेका छौँ, त्यस किसिमका भ्रामक तथ्यांकले नेपाल–भारत सम्बन्ध र नीतिनिर्माणमा नेपाललाई नकारात्मक प्रभाव पार्न सक्छ ।’
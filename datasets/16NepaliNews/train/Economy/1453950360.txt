
﻿गैरकानुनी आयात गरे इजाजत खारेजसम्मको कारबाही अच्युत पुरी/नयाँ पत्रिकाकाठमाडौं, १४ माघ
विगत लामो समयदेखि सञ्चालनमा रहेका कम्पनीको प्रयोगमा रहेको प्याराग्लाइडिङसम्बन्धी उपकरणलाई सरकारले वैधानिकता दिने भएको छ । नेपालभर उडान गरिरहेका प्याराग्लाइडिङ उपकरणलाई चालू आर्थिक वर्ष ०७२/७३ भित्र वैधानिक परिधिभित्र ल्याउने निर्णय भएको संस्कृति, पर्यटन तथा नागरिक उड्डयन मन्त्रालयले जानकारी दिएको छ । यसका लागि मन्त्रालयसहित, नेपाल नागरिक उड्डयन प्राधिकरण र नेपाल हवाई खेलकुद संस्थाले संयुक्त रूपमा पहल गर्ने भएका छन् ।
मन्त्रालयका अनुसार अहिले सञ्चालनमा रहेका कम्पनीसँग उपलब्ध प्याराग्लाइडिङ इक्विपमेन्टको पूर्ण विवरण संस्थाले कम्पनीहरूसँगको समन्वयमा उपलब्ध गराउने निर्णय भएको छ । यसअघि भित्रिएका उपकरणलाई कानुनी दायरामा ल्याउने र आगामी दिनमा गैरकानुनी आयातलाई निरुत्साहित गर्ने उद्देश्यले उपकरणहरूको विवरण संकलन थालिएको बताइएको छ ।
उपकरणको वैधनिकताको टुंगो नलाग्दासम्म अर्थात् असार मसान्त २०७२ सम्म भने प्याराग्लाइडिङको सेवा सञ्चालनमा भने कुनै अवरोध नपुर्‍याउने निर्णय गरिएको छ । यस अवधिमा इजाजत नवीकरण, गैरपर्यटक भिसा, श्रम स्वीकृति सिफारिसजस्ता कार्यलाई निरन्तरता दिइने मन्त्रालयले उल्लेख गरेको छ ।
मनोरञ्जनात्मक वायुसेवा सेवाअन्तर्गतको प्याराग्लाइडिङ सञ्चालनमा देखिएका समस्या सम्बन्धमा गत हप्ता सरोकारवालाबीच छलफल भएको थियो । यस खेललाई सुरक्षित र व्यवस्थित बनाउने उद्देश्यले छलफल आयोजना गरिएको नेपाल हवाई खेलकुद संस्थाका महासचिव वसन्त दवाडीले जानकारी दिए । ‘प्याराग्लाइडिङ सञ्चालनका विषयमा सरकारी नीति–नियम एकआपसमा बाझिएका छन्,’ उनले भने, ‘त्यसलाई सच्याउँदै नियमित सञ्चालनको वातावरण बनाउने अभियानमा हामी छौँ ।’
नेपाल नागरिक उड्डयन प्राधिकरणले ‘उड्डयन खेलकुद नियमावली २०६९’ संशोधन गरिरहेको छ । महासचिव दवाडीका अनुसार प्राधिकरणले यसै साता नियमावली संशोधनको ड्राफ्ट पोखरा लगेर व्यवसायीका रायसुझाब संकलन गर्ने आश्वासन दिएको छ । ‘माघ पहिलो साता नै नियमावलीको ड्राफ्ट आउने भनिए पनि ढिलाइ भइरहेको छ,’ उनले भने ।
सरोकारवालाबीच प्याराग्लाइडिङको सोलो र ट्यान्डम उडान फरकफरक स्थान र एयर स्पेसमा गर्नुपर्ने विषयमा पनि सहमति भएको छ । सोलो उडान व्यवस्थित गर्न संस्थाले वैकल्पिक स्थान पहिचान गरी सिफारिस गर्ने सहमति भएको मन्त्रालयले उल्लेख गरेको छ । पछिल्लो समय नेपालमा प्याराग्लाइडिङसम्बन्धी उपकरणको प्रयोग बढेको भन्दै मुलुकभित्र यस्ता सामग्रीको सहज खरिद–बिक्री गर्ने वातावरण बनाउने जिम्मा पर्यटन मन्त्रालयलाई दिइएको छ ।
मन्त्रालयले सम्बन्धित सरकारी निकायमा समन्वय गरेर यस्तो वातावरण तयार पार्नेछ । टेन्डम प्याराग्लाइडिङ उडानमा पाइलट, यात्रु तेस्रो पक्ष बिमाका सम्बन्धमा नीतिगत व्यवस्था गर्ने निष्कर्षमा सरोकारवाला पुगेका छन् । नयाँ आयात भएका उपकरणको भन्सार महसुल बुझाएको प्रमाण सुरक्षित राख्नुपर्ने र त्यस्ता प्रमाण उपलब्ध गराउन नसक्ने कम्पनीमाथि कारबाहीका लागि सिफारिस गरिने मन्त्रालयले जानकारी दिएको छ । गैरकानुनी रूपमा भन्सार छली उपकरण आयात गरेको पाइएमा कारबाहीका लागि सम्बन्धित निकायमा सिफारिस गर्ने र मन्त्रालयको तर्फबाट इजाजत रद्द गर्नेसम्मको कारबाही हुने निर्णय भएको मन्त्रालयले उल्लेख गरेको छ ।
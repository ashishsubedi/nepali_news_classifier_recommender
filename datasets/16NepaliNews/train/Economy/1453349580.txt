
﻿
नयाँ पत्रिका काठमाडौं, ७ माघ
नेपाली पुँजीबजार आधुनिकीकरणको युगमा प्रवेश गरेको नेपाल धितोपत्र बोर्डले बताएको छ । अर्धस्वचालित अवस्थामा रहेको सेयर बजार पूर्णस्वचालित भएपछि बोर्डले त्यसलाई ‘आधुनिकीकरणको युगमा प्रवेश’ बताएको हो । बोर्डले बुधबार विज्ञप्ति जारी गरी यस्तो दाबी गरेको हो ।
यही माघ १ गतेदेखि सिडिएस एन्ड क्लियरिङले डिम्याट सेयरको मात्र कारोबार सुुरु गरेको छ । सबै कम्पनी र लगानीकर्तालाई आफ्नो सेयर अभौतिकीकरण गर्न पनि बोर्डले निर्देशन दिएको छ । यस्तै, पुँजी बजार आधुनिकीकरणको प्रक्रियामा रहेकाले नयाँ प्रविधिमार्फत दोस्रो बजारमा कारोबार गरी बढीभन्दा बढी फाइदा लिन पनि बोर्डले आग्रह गरेको छ । ‘बजारमा उपलब्ध नयाँ प्रविधिको प्रयोग गर्न तथा आफ्नो अनुकूलतामा निक्षेप सदस्यमार्फत आफूसँग भएको धितोपत्र अभौतिकीकरण गरी दोस्रो बजारमार्फत कारोबार गराउन अनुरोध गर्दछौँै,’ बोर्डद्वारा जारी विज्ञप्तिमा भनिएको छ ।
यस्तै, धितोपत्र ब्रोकर कार्यालयमा ज्येष्ठ नागरिक, महिला, बालबच्चा, अपांग र साना लगानीकर्तालाई कारोबारका लागि छुट्टै विन्डो व्यवस्था भएको, ब्रोकर र मर्चेन्ट बंैकरको कार्यालयमा आफूले दिने सेवा र समय उल्लिखित सेवाग्राही बडापत्र, गुनासो सुन्ने एकाइ र नियम पालना अधिकृत नियुक्त भएकाले ती अवसरको फाइदा उठाउन पनि बोर्डले लगानीकर्तालाई आग्रह गरेको छ ।
माघ १ गतेदेखि पूर्ण रूपमा सुरु भएको डिम्याट सेयरको कारोबार सुचारु रूपमा सञ्चालन भएको पनि बोर्डले दाबी गरेको छ । यस्तै, खारेजी, कारोबार रोक्का, निलम्बन र मर्जरमा परेका गरी ४० कम्पनीबाहेक कारोबारमा सक्रिय १ सय ७२ कम्पनीको सेयर डिम्याट भइसकेको र यो कुल सक्रिय सेयरको ९९.९८ प्रतिशत रहेको पनि बोर्डले बताएको छ । यो बजारमा आधुनिकीकरणको प्रक्रिया सुरु भइसकेकाले निकट भविष्यमा अनलाइन ट्ेरडिङ सुरुवात गर्न र गैरआवासीय नेपाली (एनआरएन)लाई यो बजारमा भित्र्याउन पहल गरिने पनि बोर्डले बताएको छ ।
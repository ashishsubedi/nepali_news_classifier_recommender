
﻿
काठमाडौं/ दोस्रो बजारमा सूचीकृत कम्पनीले नेपाल स्टक एक्सचेन्ज (नेप्से)को वेबसाइटमा सूचना अपलोड सुविधा पाउने भएका छन् । नेप्सेले आउँदो ८ माघदेखि सूचीकृत कम्पनीलाई उक्त सुविधा दिन लागेको हो ।
पुँजी बजारमा सूचना प्रणालीलाई झनै व्यवस्थित र प्रभावकारी बनाउने उद्देश्यले यस्तो सुविधा दिन लागिएको नेप्सेका महाप्रबन्धक सीताराम थपलियाले बताए । ‘लगानीकर्तालाई समयमै धेरैभन्दा धेरै सूचना प्रदान गर्नुका साथै पूर्वसूचनाका आधारमा हुने ‘इन्साइडर ट्ेरडिङ’लाई नियन्त्रणका लागि यो सुविधा दिन लागेका छौँ ।’
उनका अनुसार बजारलाई व्यवस्थित र पारदर्शी बनाउने क्रममा कम्पनीलाई आफँै सूचना अपलोड गर्न पाउने सुविधा दिन लागिएको हो । हाल त्यस्ता सूचना नेप्सेमार्फत वेबसाइटमा अपलोड हुँदै आएको छ । सेयरमूल्यलाई असर पर्ने सूचना तथा जानकारी भएमा कम्पनीले नेप्सेलाई जानकारी दिनुपर्छ र त्यसका आधारमा नेप्सेले सूचना अद्यावधिक गर्दै आएको छ ।
नेप्सेले आफ्नो वेबसाइटमा सूचना केन्द्र (इन्फरमेसन सेन्टर) अप्सन थप गरी सोही बिन्डोमार्फत कम्पनीलाई सूचना अपलोड सुविधा दिन लागेको हो । सूचना अपलोडका लागि नेप्सेले सूचीकृत कम्पनीलाई युजर नेम (प्रयोगकर्ता नाम) र पासवर्ड प्रदान गर्ने छ । त्यसकै आधारमा कम्पनीले आफूले चाहेको समयमा २४सै घन्टा सूचना अपलोड गर्न सक्नेछन् । यसरी अपलोड भएका सूचना तथा जानकारीको सम्पूर्ण जिम्मेवारी सम्बन्धित कम्पनीका प्रमुख कार्यकारी र सञ्चालककै रहनेछ । थपलियाले भने, ‘अपलोड भएका सूचनामा सम्बन्धित कम्पनी उत्तरदायी हुने भएकाले गलत सूचना प्रवाहको सम्भावना कम हुन्छ ।’
कुनै कारणवश गलत सूचना प्रवाह भएमा सम्बन्धित कम्पनीलाई के–कस्तो कारबाही गर्ने भन्नेबारे सेयर सूचीकरण सम्झौतामै व्यवस्था गरिने नेप्सेले बताएको छ । माघ पहिलो सातादेखि कम्पनीले यस्तो सुविधा पाउने भएकाले नेप्सेले त्यसअघि नै कम्पनीलाई प्रयोगकर्ता नाम र पासवर्ड प्रदान गर्नेछ ।

﻿काठमाडौं, ५ फागुन – उपत्यका भित्रिने तरकारीमा अधिकतम मात्रामा विषादी भित्रेको गुनासो आइरहँदा सरकारले उपत्यकाका ४ नाकाबाट भित्रिने तरकारी तथा खाद्य पदार्थमा विषादी परीक्षण गर्न सुरु गरेको छ । कृषि विकास मन्त्रालयअन्तर्गतको खाद्य प्रविधि तथा गुण नियन्त्रण विभाग र कृषि विभागअन्तर्गतको बाली संरक्षण निर्देशनालयले नाकामा छड्के विषादी परीक्षण कार्यक्रम सुरु गरेका हुन् ।
खाद्य विभाग, बाली संरक्षण निर्देशनालय र स्थानीय प्रशासनको संयुक्त टोलीले सोमबारदेखि उपत्यकामा खाद्य तथा तरकारी भित्रिने मुख्य नाका साँगा, थानकोट, ककनी र फर्पिङमा छड्के जाँच गर्न सुरु गरेको छ । टोलीले उपत्यका भित्रिने तरकारी, फलफूल तथा खाद्य पदार्थको नमुना संकलन गरी प्रयोगशाला परीक्षण गर्ने व्यवस्था गरेको छ । यसअनुसार संकलित नमुनाहरु बाली संरक्षण निर्देशनालयको प्रयोगशालामा द्रुत विश्लेषण विधिबाट परीक्षण गर्ने व्यवस्था मिलाइएको छ ।
साताको दुईपटक संयुक्त टोलीले मुख्य ४ मध्ये २ नाकामा आकस्मिक रूपमा अनुगमन गरेर उपत्यका भित्रिन लागेका खाद्यवस्तुको नमुना परीक्षण गर्नेछ । निर्देशनालयको प्रयोगशाला परीक्षणबाट तोकिएको मापदण्डभन्दा बढी विषादीको मात्रामा विषादी पाइए खाद्य विभागको केन्द्रीय प्रयोगशालामा परीक्षण गरेर थप अनुसन्धान गर्ने कार्यक्रम तय भएको छ ।
विषादी परीक्षण कसैलाई दुःख दिन नभई उपभोक्ता, व्यापारी र कृषकलाई विषादी प्रयोगबाट हुने हानिबारे सचेत बनाउन सुरु गरिएको बाली संरक्षण निर्देशनालयका कार्यक्रम निर्देशक डिल्लीराम शर्माले बताए । “खाद्य वस्तुका गाडी रोकेर वस्तुको नमूना संकलन र उत्पादन स्थल, कृषकको नाम, व्यवसायीको नाम, लैजान लागिएको बजारलगायत सूचना पनि संकलन गर्र्दैछौं,” उनले भने ।
सबै नाकामा छड्के जाँच गरी समस्या पहिचान गरेर समाधन गरिने उनले बताए । छड्के जाँचमा समस्या आउन नदिन प्रहरीको उपस्थिति पनि अनिवार्य गरिएको खाद्य प्रविधि तथा गुण नियन्त्रण विभागका महानिर्देशक सञ्जीव कर्णले बताए । “तत्काललाई धेरै जनघनत्व भएको उपत्यकामा परीक्षणको रूपमा कार्यक्रम सुरु गरेका छौं, विस्तारै बाहिर पनि लागू गरिनेछ,” मंगलबार खाद्य विभागका आयोजित पत्रकार सम्मेलनमा उनले भने, “फुड फेस्टिबल र मोडेल क्यान्टिन स्थापना गरेर पनि चेतना अभिवृद्धि गर्ने कार्यक्रम छिटै सुरु गर्दैछौं ।”
कालीमाटी फलफूल तथा तरकारी बजार विकास समितिले सञ्चालन गरेको कालीमाटी बजारमा निर्देशनालयले विषादी दु्रत परीक्षण प्रयोगशाला राखेर विषादी परीक्षण गरिरहको छ । पछिल्लो ९ महिनायता कालीमाटी बजारमा भित्रिने सबैजसो तरकारीमा विषादीको मात्रा नपाइएको र तरकारी ढुक्कले खान मिल्ने अवस्था पाइएको निर्देशनालयले जनाएको छ । उपत्यकाका अन्य बजारमा जाने तरकारीमा निर्देशनालयले ध्यान नदिएको आरोप लागिरहँदा नाकामै विषादी जाँच गर्ने कार्यक्रम लागू गरिएको हो । विषादी परीक्षण प्रयोगशाला मुलुलका थप ६ स्थानमा राख्ने कार्यक्रम भए पनि सामग्री खरिद गर्ने प्रतिबद्धता गरेको व्यावसायिक कृषि तथा व्यापार आयोजना (प्याक्ट) को ढिलाइका कारण कार्यक्रम अगाडि बढ्न सकेको छैन ।
‘साँगाबाट भित्रिएको तरकारी खानलायक’
संयुक्त अनुगमन टोलीले सोमबार साँगा नाकाबाट भित्रिँदै गरेको तरकारीको १० वटा नमुनामध्ये सबै तरकारी खानलायक पाइएको छ । भक्तपुरको जगातीस्थित नाकामा टोलीले बिहानै गएर नमुना संकलन गरेको थियो ।
संकलन गरिएको आलु, गोलभेंडा, काउली, रायोको साग, लसुनको पात, सिमी, मटरकोसालगायतको नमुना बाली संरक्षण निर्देशनालयको प्रयोगशालामा परीक्षण गरिएको थियो । परीक्षणबाट विषादीको रोकावट दर सबैभन्दा बढी सिमीमा २५ प्रतिशत पाइएको थियो । सरकारी मापदण्डअनुसार रोकावट दर ३५ प्रतिशतसम्म पाइएको तरकारी खानयोग्य मानिने भएकाले १० नमुनामध्ये सबैमा विषादीको मात्रा निकै न्यून पाइएको हो ।
तरकारीमा विषादीको रोकावट दर ३५ देखि ४५ प्रतिशतसम्म पाइए सिधै खान नमिल्ने तर उपचार गरेर खान मिल्ने अवस्था मानिन्छ भने ४५ प्रतिशतभन्दा बढी पाइए खान नमिल्ने तरकारी मानिन्छ ।
कालीमाटी बजारमा सुरुका दिनमा विषादी परीक्षण गर्दा रोकावट दर उच्च रहेको तर पछिल्लो समयमा जनचेतना अभिवृद्धिका कारण विषादी प्रयोगमा सावधानी अपनाइएपछि दर घट्दै गएको हो ।अग्र्यानिक प्रवद्र्धन गर्दै पर्माकल्चर समूह
अस्वस्थ खाद्य पदार्थका कारण दिनहुँ क्यान्सरजस्ता रोगीको संख्या बढ्दै गएको निष्कर्ष निकाल्दै नेपाल पर्माकल्चर समूह (एनपीजी)ले अग्र्यानिक उत्पादन प्रवद्र्धन गर्ने भएको छ । एनपीजीले अस्वच्छ खाद्य पदार्थको उपभोगका कारण नेपालीको स्वास्थ्यमा परेको असर न्यूनीकरण गर्न भन्दै प्राकृतिक कृषि उत्पादन प्रवद्र्धन गर्न अभियानमुखी कार्यक्रम सञ्चालन गर्न लागेको हो ।
नेपालमा क्यान्सर रोगी बढ्नुको कारण विषादीयुक्त खाद्यान्न भएको प्रारम्भिक अनुसन्धानबाट देखिएपछि संस्थाले यसरबो अध्ययन पनि थालेको छ । “अनियन्त्रित रूपमा विषादी र रासायनिक मलको प्रयोगबाट बढ्दै गएकाले बढी परिमाणमा विषादी र रसायनिक मल प्रयोग हुने जिल्लाका कृषकको स्वास्थ्य अवस्था अध्ययन सुरु गरेका छौं,” मंगलबार राजधानीको अनामनगरस्थित कृषि उपभोक्ता डबलीमा आयोजित कार्यक्रममा एनपीजीका ऋषिराम अधिकारीले भने, “विषादी र रासायनिक मलको प्रयोगले सबैभन्दा बढी कृषक प्रभावित भएका छन् । त्यसमा पनि सबैभन्दा महिला कृषक प्रभावित हुनुका साथै क्यान्सर रोगीको संख्यामध्ये अधिकांश महिला नै छन् ।” अध्ययनको विस्तृत प्रतिवेदन २ महिनाभित्र सार्वजनिक गर्ने उनले बताए ।
एनपीजी अग्र्र्यानिक उत्पादन गर्ने कृषक र जैविक विविधताका क्षेत्रमा काम गर्ने संघ–संस्थाहरूको छाता समूह हो । खानपानकै कारण नेपालीको स्वास्थ्यमा नकारात्मक असर परेको भन्दै देशभर अग्र्यानिक उत्पादनलाई प्रवद्र्धनमा एनपीजीले जोड दिएको हो । एनपीजीले अग्र्यानिक अभियानलाई प्रोत्साहन र बजारीकरण गर्न मुलुकका विभिन्न १० स्थानमा बिक्री केन्द्रमार्फत अग्र्यानिक उत्पादन बिक्री गर्ने तयारी गरेको घोषणा गरेको छ । त्यस्ता स्थल काठमाडौंमा ३, पोखरामा २, बुटबलमा १, चितवनमा १, मोरङमा १, झापामा १ र इलाममा १ हुनेछन् । एनपीजीका अनुसार इलाम, झापा, जुम्ला, मोरङ, कास्की, पाल्पा, लमजुङ, गुल्मी, चितवन, बर्दिया, अर्घाखाँची, सुर्खेतलगायत जिल्लाका केही क्षेत्रफलमा प्रांगारिक खेती सुरु भएको छ ।
बाली संरक्षण निर्देशनालयको पछिल्लो अध्ययनले नेपालमा सबैभन्दा बढी धादिङ, काभ्रे, भक्तपुर, चितवन, नुवाकोटलगायत जिल्लामा अनियन्त्रित रूपमा मानव स्वास्थ्यमा असर पार्ने विषादी र रासायनिक मलको प्रयोग भइरहेको देखाएको छ । उपत्यकाका अधिकांश अस्पतालमा देखिने क्यान्सर रोगीमध्ये ८० प्रतिशत विषादीको कारणले लागेको र विषादीका कारण अल्पकालीन र दीर्घकालीन मानव स्वास्थ्यमा घातक रोग देखिने गरेको निर्देशनालयको अध्ययनले देखाएको छ ।
  उपत्यकाका नाकामा छड्के विषादी परीक्षण        

﻿औषधि उद्योग ठप्प पार्ने चेतावनीनयाँ पत्रिकाकाठमाडौँ, २३ फागुन
निजी क्षेत्रले बिहीबार पक्राउ परेका लोमस फर्मास्युटिकल्स र देउराली जनता फर्मास्युटिकल्सका व्यवस्थापकलाई विनासर्त तत्काल रिहा गर्न माग गरेको छ । नेपाल उद्योग वाणिज्य महासंघ, नेपाल उद्योग परिसंघ र नेपाल चेम्बर अफ कमर्सलगायत सम्बन्धित संघसंस्थाले शनिबार पत्रकार सम्मेलन गरी यस्तो माग गरेका हुन् ।
प्रहरीले शुक्रबार कालोबाजरीको आरोपमा लोमस फर्मास्युटिकल्स र देउराली जनता फर्मास्युटिक्लसमा छापा हानी सञ्चालकलाई पक्राउ गरेको थियो । प्रहरीले लोमसका सञ्चालकद्वय प्रबलजंग पाण्डे तथा प्रज्ज्वलजंग पाण्डे र देउराली जनताका महाप्रबन्धक नीलराज आचार्य र उपाध्यक्ष निगमराज अधिकारीलाई पक्राउ गरेको थियो । प्रहरीले सरकारले तोकेभन्दा दोब्बर मूल्यमा औषधि बिक्री गरेको अभियोग लगाउँदै उनीहरूलाई पक्राउ गरेको हो ।
उद्योगी व्यापारीका बारेमा राम्रो अध्ययन र छानविन नगरी एकाएक छापा मार्ने र कालोबजारीको बिल्ला भिराई नियन्त्रणमा लिने तथा मुद्दा चलाउने प्रक्रिया त्रुटीपूर्ण हुनुका सथै न्यायसंगत पनि नभएको ती संस्थाको ठहर छ । यसले सिंगो निजी क्षेत्रलाई नै हतोत्साहित गराई मानमर्दनसमेत गरेकाले पक्राउ परेका व्यवसायीलाई तत्काल रिहा गर्न उनीहरूले आग्रह गरे  ।
महासंघका अध्यक्ष पशुपति मुरारकाले धन्यवाद दिनुपर्ने उद्योगीलाई धरकपड गर्नु निन्दनीय रहेको बताए । ‘करिब ६ महिनाको तराई आन्दोलन, ४ महिनाभन्दा बढीको अघोषित नाकाबन्दी र त्यसअघिको विनाशकारी भूकम्पबाट जर्जर भई जेनतेन सञ्चालनमा
आउन लागेका उद्योग व्यवसायमाथि विभिन्न बहानामा सरकारले प्रहरी प्रशासनको बलमा धरपकड गर्ने, नियन्त्रणमा लिने तथा मुद्धामामला लगाई उनीहरूमा मानसिक त्रास उत्पन्न गराउने कार्य विगत केही समयदेखि भइरहेको छ,’ उनले भने, ‘यी सबै घटनाले निजी क्षेत्रमा त्रास उत्पन्न भएको छ, उद्यमी व्यवसायीको मनोबल गिरेको छ । सरकारको यस प्रकारको कार्यको निजी क्षेत्र घोर निन्दा एवं भत्र्सना गर्दछ,’ विज्ञप्तिमा भनिएको छ ।
राष्ट्र र जनतालाई सेवा पुर्‍याई राष्ट्रिय ढुकुटीमा आर्थिक योगदानसमेत दिइरहेका उद्यमी व्यवसायीमाथि शृंखलाबद्ध रूपमा धरपकडका कार्य अविलम्ब नरोकिए निजी क्षेत्र कडाभन्दा कडा कदम उठाउन बाध्य हुने उनले बताए । ‘अप्रमाणित, एकोहोरो र भरपर्दो सूचना विना नै एकतर्फी रूपमा धरपकड गर्नु कुनै पनि सामाजिक न्यायको सिद्धान्तभित्र पर्दैन,’ उनले भने, ‘सरकारको यस प्रकारको रवैयाबाट निजी क्षेत्र अत्यन्त दु:खित, चिन्तित र दिक्क भएको छ । सरकारको यस प्रकारको  कार्यको निजी क्षेत्र घोर निन्दा एवं भत्र्सना गर्दछ,’ अध्यक्ष मुरारकाले बजारमूखी अर्थतन्त्रमा वस्तु र सेवाको मूल्य माग र आपूर्तिका आधारमा निर्धारित हुने सामान्य सिद्धान्त रहेको भन्दै कुनै पनि वस्तुको मूल्य उत्पादकले तोक्न पाउनुपर्ने बताए ।
महासंघका विशिष्ट सदस्य चण्डीराज ढकालले प्रधानमन्त्रीले हिजो (शुक्रबार) नै छाड्ने प्रतिबद्धता जनाएका व्यवसायी अझै नियन्त्रणमै हुनु आश्चर्यजनक भएको टिप्पणी  गरे । ‘प्रधामन्त्री, गृहमन्त्रीलगायत उच्च नेतृत्वले नियन्त्रणमा लिइएका व्यवसायीलाई तत्काल छाड्छौँ भन्नुभएको थियो,’ उनले भने, ‘तर, अझैसम्म रिहाइ नहुनु गम्भीर विषय हो,’ ढकालको भनाइ थियो ।
नेपाल औषधि उत्पादक संघका अध्यक्ष शंकर घिमिरेले नियन्त्रणमा लिएका उद्योगीलाई तत्काल रिहा नगरे सबै औषधि उद्योग बन्द गर्ने चेतावनी दिए । उत्पादन लागत चुलिएको अवस्थामा समेत उत्पादकले बजारमा साविककै मूल्यमा औषधि उपलब्ध गराइरहेको भन्दै उनले यसप्रति सरकारको ध्यानकर्षण गराए । संघले नियन्त्रणमा लिएका व्यवसायीलाई विनासर्त रिहा गरी औषधिको मूल्य तोक्न विज्ञसमेतको अधिकारसम्पन्न मूल्य निर्धारण सुझाब आयोग बनाउन माग गरेको छ ।
नेपाल औषधि व्यवसायी संघले लोमस फर्मास्युटिकल्स प्रालि र देउराली जनता फर्मास्युटिकल्स प्रालिमा प्रहरी प्रशासनको छापा र सञ्चालकमाथि भएको धरपकडप्रति गम्भीर ध्यानाकर्षण भएको जनाएको छ । ‘सतही सूचनाका आधारमा प्रष्टीकरणको मौकासमेत नदिई एकतर्फी रूपमा धरपकड गर्दा व्यवसायीको मनाबल खस्किने र समग्र स्वस्थ्य क्षेत्रमा नै नकारात्मक प्रभाव पर्न जानेप्रति सजग रहन सरोकारावाला निकायको ध्यानकर्षण हुन आवश्यक छ,’ संघका अध्यक्ष मृगेन्द्र मेहर श्रेष्ठले भने, ‘पक्राउ परेका व्यवसायीलाई तत्कालै रिहा गर्न र वार्ताबाट समस्याको समाधान गर्न आग्रह गर्छौं ।’

﻿
काठमाडौं/ ललितपुरको ललितपुर मल तथा ललितपुर मोबाइल कम्प्लेक्सले माघ ८ देखि माघ १६ सम्म नेपालकै सबैभन्दा ठूलो मोबाइल मेला गर्ने भएको छ । पत्रकार सम्मेलन गरी नयाँ वर्ष २०१६ र कम्प्लेक्स शुभारम्भ अवसरमा मेला गर्न लागिएको जानकारी दिइएको हो ।
ललितपुर मोबाइल कम्प्लेक्स अध्यक्ष पुरुषोत्तम बस्नेतले नेपालमै पहिलोपटक ठूलो मोबाइल मेला गर्न लागिएको बताए । ‘विभिन्न व्यावसायिक समस्या तथा नाकामा भएको अवरोधबीच पनि ग्राहकलाई सूपथ मूल्यमा मोबाइल खरिद गर्ने वातावरण बनाउन मेला आयोजना गर्न लागेका हौँ,’ उनले भने ।
मोबाइल मेलामा न्यूनतम ९ सयदेखि १ लाख २५ हजार रुपैयाँसम्मका ब्रान्डेड मोबाइल फोन उपलब्ध हुनेछ । मेला अवधिभर कुनै पनि मोबाइल खरिदमा ४० प्रतिशतसम्मको नगद छुट ग्राहकले प्राप्त गर्नेछन् भने एसेसरिजमा ५५ प्रतिशतसम्मको छुट दिइनेछ ।
त्यसैगरी, कुनै पनि मोबाइल तथा ग्याजेटस् सर्भिस गरेबापत सर्भिसमा २५ प्रतिशतसम्मको छुट उपलब्ध हुने आयोजकले जनाएको छ ।
ललितपुर मलको दोस्रो तलामा कम्प्लेक्समा ४० भन्दा बढी मोबाइल सोरुम तथा आधिकारिक सर्भिस सेन्टर सञ्चालनमा आइसकेका छन् । मेलामा आउने हरेकलाई नि:शुल्क प्रवेश व्यवस्था गरिएको आयोजकले बताएको छ ।
मेलामा सामसुङ, हुवावे, जियोनी, आइफोन, एचटिसी, माइक्रोसफ्ट फोन, डिटिसी, लाभा, विनकम, फ्लाई, कलर्स, इन्टेक्स, माइक्रोम्याक्स, सोनी, एलजी, ब्ल्याकबेरी, कार्बन, पानासोनिक, केनजिन्डालगायत ब्रान्डका फोन उपलब्ध हुनेछन् ।
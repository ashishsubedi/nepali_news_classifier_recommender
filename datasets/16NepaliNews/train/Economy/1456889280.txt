
﻿नयाँ पत्रिकाकाठमाडौं, १९ फागुन
अमेरिकाले नेपालसम्बन्धी नकारात्मक ट्राभल एडभाइजरी (भ्रमण चेतावनी) खारेज गरेको छ । भूकम्प, तराई आन्दोलन र देशव्यापी इन्धन अभाव चुलिएपछि अमेरिकाले गत असोज २१ मा आफ्नो नागरिकका लागि नेपालसम्बन्धी भ्रमण चेतावनी जारी गरेको थियो ।
पछिल्लो समय अवस्था सामान्य बन्दै गएको भन्दै अमेरिकी विदेश मन्त्रालयले ट्राभल एडभाइजरी सच्याएको नेपालस्थित अमेरिकी दूतावासले जानकारी दिएको छ । विदेश मन्त्रालयले सोमबार नेपालबारे भ्रमण चेतावनी सच्याएको हो ।
अमेरिकी विदेश मन्त्रालयले आफ्ना नागरिकको यात्रा प्रयोजनका लागि नेपालसँगै विश्वका हरेक मुलुकको स्थानीय अवस्था र जोखिम उल्लेख गर्दै सूचना प्रकाशित गर्दै आएको छ । अमेरिकाले जारी गर्ने ट्राभल एडभाइजरीलाई विश्वका अधिकांश मुलुकका यात्रुले पछ्याउने गरेका छन् ।
नकारात्मक ट्राभल एडभाइजरी हटेको अवस्थामा उक्त मुलुकबाट नेपाल आउने पर्यटकको बिमाशुल्कलगायतमा भारी कटौती हुन्छ । यसले अन्य मुलुकमा पनि नकारात्मक प्रभाव पार्ने पर्यटन व्यवसायी बताउँछन् । यसअघि चीनले पनि नेपालबारे नकारात्मक एडभाइजरी सच्याइसकेको छ ।
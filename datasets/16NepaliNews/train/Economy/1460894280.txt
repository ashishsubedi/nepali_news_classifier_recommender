
﻿काठमाडौं, ५ वैशाख
कृषिमा बढ्दो परनिर्भरता हटाई खाद्य तथा पशुपालनमा देशलाई आत्मनिर्भर बनाउने बजेट तथा कार्यक्रम ल्याउनुपर्ने सरोकारवालाले बताएका छन् । नागरिक अगुवाहरूले कृषि र पशुपन्छीबाहेकका सरोकारवाला मन्त्रालयले आपसी समन्वय गरेर कृषिमा आत्मनिर्भर बनाउने कार्यक्रमसहितको बजेट ल्याउन सुझाव दिएका हुन् ।
शनिबार राजधानीमा आयोजित ‘संकटमा आत्मनिर्भरता’ विषयक अन्तरक्रिया कार्यक्रममा व्यवस्थापिका–संसद्को कृषि तथा जलस्रोत समितिका सभापति गगन थापाले कृषि र पशुपन्छी विकास मन्त्रालयको मात्र नभई सम्बन्धित अन्य मन्त्रालयको बजेटले पनि कृषिमा प्रभाव पार्ने बताए । “कृषि र सिँचाइ प्रणाली सँगसँगै नगएसम्म कृषि र पशुपन्छीका क्षेत्रमा नेपाललाई आत्मनिर्भर बनाउन सकिँदैन,” कृषि पत्रकार प्रतिष्ठान र राष्ट्रिय कृषक समूह महासंघले आयोजना गरेको अन्तरक्रियामा उनले भने, “कृषि विकास मन्त्रालयले धान, मकै, तरकारी, आलुलगायत खाद्यान्नमा आत्मनिर्भर बन्ने कार्यक्रम बनाइरहँदा सिँचाइ मन्त्रालयलाई खाद्यान्नका कार्यक्रम गरिने क्षेत्रमा सिँचाइको विशेष कार्यक्रम सञ्चालन गर्नुपर्छ ।” कृषिमा मुलुकलाई आत्मनिर्भर बनाउन कृषि, सिँचाइ, पशुपन्छी, भूमिसुधार, स्थानीय निकाय र वन मन्त्रालयबीच समन्वय अपरिहार्य रहेको उनले बताए ।
सभापति थापाले कृषि र पशुपन्छी मन्त्रालयबाट वितरण हुने अनुदानको कार्यक्रम प्रतिफलमा आधारित हुनुपर्ने बताए । अनुदान वितरणका लागि एकीकृत अनुदान निर्देशिका तयार गरी लागू भएमात्र अनुदान प्रभावकारी हुने उनको भनाइ छ । कृषि उपज आयातको मात्रा र राष्ट्रिय खाद्य आवश्यकतालाई आधार मानेर आगामी आर्थिक वर्षको कृषि तथा पशुपन्छी मन्त्रालयको बजेट कृषि उपजमा आत्मनिर्भर बनाउनमा केन्द्रित हुने कृषि विकास मन्त्रालय र पशुपन्छी विकास मन्त्रालयले जनाएका छन् ।
कार्यक्रममा दुवै मन्त्रालयका प्रवक्ताले आगामी वर्षको बजेट आत्मनिर्भरतामा केन्द्रित रहने बताए । “तरकारी, धान र फलफूलमात्र वर्षमा २५ अर्ब रुपैयाँभन्दा बढीको आयात भइरहेको छ । तिनै उपजको आयात दुई वर्षभित्रमा प्रतिस्थापन गर्ने गरी आगामी बजेटको तयारी गरिरहेका छौं,” कृषि विकास मन्त्रालयका सहसचिव तथा प्रवक्ता योगेन्द्रबहादुर कार्कीले भने, “विस्तारै आलु, माछा र अन्य कृषि उत्पादनमा आत्मनिर्भर बनाउने कार्यक्रम आगामी वर्षबाटै सुरु हुन्छ ।” कार्कीले आत्मनिर्भरताका लागि उत्पादन बढी हुने क्षेत्रकेन्द्रित बजेट तथा कार्यक्रम ल्याएर आत्मनिर्भरता बढाउने र सँगसँगै कृषकको वर्गीकरण गरेर साना तथा सीमान्तकृतदेखि व्यावसायिक कृषकसम्मको हितमा हुने कार्यक्रम ल्याउने बताए ।
पशुपन्छी मन्त्रालयका सहसचिव तथा प्रवक्ता श्यामप्रसाद पौड्यालले आगामी आर्थिक वर्षको बजेट मुलुकको खाद्य सुरक्षाको अवस्थामा सुधार ल्याउन र आयात प्रतिस्थापनमा केन्द्रित भएर ल्याउने तयारी गरिरहेको बताए । “मन्त्रालयले जारी गरेको ४० बुँदे प्रतिबद्धतामा आधारित भएर तीन वर्षमा दूधमा, दुई वर्षमा मासुमा र एक वर्षमा अण्डामा मुलुकलाई आत्मनिर्भर बनाउने कार्यक्रम नै प्राथमिकतामा पर्नेछन्,” उनले भने, “यसका लागि नश्ल सुधार, आहार व्यवस्थापन, पशु स्वास्थ्य र बजारीकरणलाई चार भागमा बाँडेर आवश्यक नीति तथा कार्यक्रम तयार गर्ने काम भइरहेको छ ।”
कार्यक्रममा कृषि विकास मन्त्रालयका सल्लाहकार नहेन्द्र खड्काले कृषि क्षेत्रसँग सरोकार राख्ने मन्त्रालयहरुलाई एकीकरण गरेर एउटै मन्त्रालय गठन गरेमात्र कृषि क्षेत्रको विकास हुने बताए । “कृषि, पशु, भूमिसुधार, सिँचाइ, भू संरक्षण, वन, वतावरणलगायत १० मन्त्रालय कृषिसँग प्रत्यक्ष सरोकार राख्ने छन्,” उनले भने, “सबै मन्त्रालयलाई गाभेर एउटै बनाउने हो भने मन्त्रीदेखि सचिवसम्मको तलब र सेवा सुविधाकै करोडौं रकम बचत हुन्छ ।”
राष्ट्रिय कृषक समूह महासंघका अध्यक्ष उद्धव अधिकारीले कृषिका कतिपय नीति तथा कार्यक्रम राम्रा भएर पनि लागू हुन नसक्नाले कृषि विकासमा उल्लेख्य सुधार नभएको बताए । “कृषि ऋण, बिमा र स्थानीय निकायको १५ प्रतिशत कृषिमा लगानी गर्नुपर्ने विषय आफैंमा सकारात्मक छन् । तर, व्यवहारमा भने लागू हुन सकेका छैनन्,” उनले भने । कम्तिमा हरेक गाविसमा कृषि प्राविधिक पुग्नुपर्नेमा उनको जोड छ ।
विषादीरहित चियाखेतीमा झापाका कृषक
गोपाल झापाली
झापा, ४ वैशाख
विषादीयुक्त चियाका कारण विदेशमा माग घटेपछि झापाका चिया कृषक विषादीरहित खेतीमा लागेका छन् । शून्य लागत, प्राकृतिक खेती भनिएको प्रणालीबाट कृषकहरुले खेती गर्ने क्रम बढ्दै गएको छ ।
विशेषगरी जिल्लाका साना कृषकहरुले यो प्रणाली अनुसरण गरेका छन् । झापाको हल्दिबारी, पृथ्वीनगर, जलथललगायत गाविसका चिया कृषकहरुले यो प्रविधि अपनाएका छन् ।
विषादीको प्रयोगबाट मानव स्वास्थ्यमा र वातावरणीय सन्तुलनमा समेत गम्भीर असर परेको महसुस गरेका कृषकहरुले नयाँ प्रविधि अपनाएका हुन् । वर्षौंदेखि पराम्परागत रूपमा खेती गर्दै आएका कृषकलाई सुरुमा भने यो प्रविधिप्रति भर थिएन । दुई वर्षसम्म आम्दानी न्यून भए पनि तेस्रो वर्षदेखि भने उत्पादन बढेको कृषकहरुको भनाइ छ ।
प्राकृतिक चियाखेतीमा कृषकहरु लागेका हल्दिबारीका पदम बानियाँले प्राकृतिक खेतीमा विषादीलगायत कुनै पनि प्रकारको रसायन प्रयोग नगरिने बताए । यस्तो प्रविधिबाट उत्पादित चिया स्वस्थकर हुने उनको भनाइ छ । अर्का कृषक सुदिप श्रेष्ठ दुई बिगाह जमिनमा विषादी र रासायनिक मलको प्रयोग गर्दा वार्षिक करिब १५ हजार किलो हरियो चिया उत्पादन हुने गरेकोमा अहिले २० हजार किलोसम्म उत्पादन हुने गरेको बताउँछन् । सुरुमा विषादीबिना नै कसरी चिया फस्टाउला र भन्ने लागेको भए पनि हाल भने उत्पादन बढेपछि यही प्रविधि अपनाएको उनको धारणा छ । चिया लगाएपछि मल, विषादीलगायतमा कृषकको खर्च पनि घटेको छ । कृषकहरुले विषादी र रासायनिक मल न्यूनीकरणका लागि चिया बगानभित्रै गाईपालन सुरु गरेका छन् ।
साना कृषक चिया उत्पादन सहकारी संस्था हल्दिबारीका १०२ जना सेयर सदस्यहरुमध्ये धेरैले यसलाई अपनाउन सुरु गरेका छन् । उत्पादन स्वस्थकर हुने, लागत घट्ने र काम गर्ने मजदुर तथा कृषकको स्वास्थ्यमा पनि हानि नपुग्ने भएकाले कृषकको आकर्षण बढेको सहकारीका व्यवस्थापक तथा सचिव ओमनाथ प्रसाईंले बताए ।
राष्ट्रिय चिया तथा कफी विकास बोर्ड कार्यालय बिर्तामोडका अनुसार अहिलेसम्म शून्य बजेट प्राकृतिक खेतीका लागि ४ सयभन्दा बढी कृषकलाई आधारभूत तालिम प्रदान गरिएको छ । चिया तथा कफी विकास बोर्डका उपाध्यक्ष रोमनाथ ओलीले यो प्रविधि कृषक र स्वास्थ्यमैत्री रहेको बताए । गौमुत्र, विभिन्न जडिबुटीजन्य झारपातको सम्मिश्रण, आफैं उत्पादन गरेको जैविक मल प्रयोग गरेर विषादी निरुत्साहित गर्न सके विषादीबाट हुने नोक्सानीसमेत कम गर्न सकिने उनको धारणा छ ।
राष्ट्रिय चिया तथा कफी विकास बोर्डका क्षेत्रीय प्रमुख ईन्द्रप्रसाद अधिकारीका अनुसार रासायनिक मल तथा विषादीको व्यापक प्रयोगले माटोको उर्वरा शक्तिसमेत नष्ट गर्ने गर्छ ।
  आत्मनिर्भरउन्मुख कृषि बजेटमा जोड        

﻿नयाँ पत्रिकाकाठमाडौं, २९ पुस
खिम्ती जलविद्युत आयोजनाको लगानीकर्ता नर्वेजियन कम्पनी स्ट्याट्क्राफ्टले ६ सय ५० मेगावाटको तामाकोसी तेस्रो जलविद्युत् आयोजनाबाट हात झिकेको छ । सर्वे लाइसेन्स लिएको करिब १० वर्षपछि स्ट्याट्क्राफ्टले आयोजना नबनाउने निर्णय गरेको हो । सरकारले आयोजनाको सर्वे लाइसेन्स ०६३ फागुनमा कम्पनीलाई दिएको थियो । हालै लगानी बोर्डलाई आयोजना नबनाउने जानकारी दिएको विज्ञप्तिमार्फत कम्पनीले जनाएको छ ।
बोर्डले कम्पनीसँग आयोजना विकास सम्झौता (पिडिए)को प्रक्रिया अगाडि बढाएको थियो । पिडीए गरेको भए कम्पनीले प्रतिमेगावाट १ हजार ५ सय अमेरिकी डलरका हिसाबले ९ लाख ७५ हजार डलर (करिब ९ करोड ७५ लाख रुपैयाँ) पिडिए शुल्क तिर्नुपर्ने थियो ।
आयोजनाको व्यावसायिक, प्राविधिक र नियामक कारकहरूको विस्तृत मूल्यांकन गरेपछि लगानी नगर्ने निर्णय लिइएको स्ट्याट्क्राफ्टका उपाध्यक्ष तथा नेपाल देशीय निर्देशक डा. सन्दीप साहले बताए । ‘विद्युत् बिक्रीका लागि सम्भाव्य विकल्पको कमी, विद्युत्को मूल्य घट्न सक्ने पूर्वानुमान, विद्युत् निकासीको अपर्याप्त प्रसारण क्षमता संरचना र विद्युत् बिक्रीको आवश्यक नीति तथा नियम नहुनु यो निर्णयका प्रमुख कारक हुन्,’ उनले भने, ‘यसले वैदेशिक लगानीमा बढ्दो प्रशासनिक अवरोध, तरल राजनीतिक अवस्था र आयोजना विकासको लागि प्रतिकूल वातावरण सिर्जना गर्ने भू–राजनीतिक अवस्थालाई पनि दर्शाउँछ ।’
स्ट्याट्क्राफ्ट नेपालमा अझै पनि आयोजना विकास गर्न इच्छुक रहेको तर यसका लागि लगानीको उत्कृष्ट प्रतिफल हुनुपर्ने साहले बताए ।
६० मेगावाटको खिम्ती–१ विद्युत् आयोजनाको प्रवद्र्धक हिमाल पावर लिमिटेडमा स्ट्याट्क्राफ्टको मुख्य स्वामित्व छ । स्ट्याट्क्राफ्टले तामाकोसी तेस्रो आयोजनाको सम्भाव्यता अध्ययन र वातावरण तथा सामाजिक प्रभाव मूल्यांकन गरिएको जनाएको छ ।
नेपाली बजार तथा आवश्यकताअनुसार भारतीय बजार तथा अन्य दक्षिण एसियाका क्षेत्रमा निर्यात गर्ने गरी आयोजनाको डिजाइन गरिएको कम्पनीले जनाएको छ । आयोजनाको अनुमानित लागत १ अर्ब ५० करोड डलर छ । सुरुमा ८ सय ८० मेगावाटको लाइसेन्स लिएको कम्पनीले पछि आयोजनाको क्षमता घटाई ६ सय ५० कायम गरेको थियो । स्ट्याट्क्राफ्टले साझेदारीमा आयोजना निर्माण गर्न भारतको टाटा पावरसँग ४ वर्षअघि समझदारी (एमओयू) गरेको थियो । आयोजनाको निर्माण गर्न गठन हुने कम्पनीको जारी तथा चुक्ता पँुजीमा स्ट्याट्क्राफ्टको ५१ प्रतिशत र टाटा पावरको ४९ प्रतिशत स्वपँुजी (इक्विटी) हुने एमओयू भएको थियो ।
स्ट्याट्क्राफ्टले सहायक कम्पनी हिमाल पावरले तामाकोसी तेस्रो र ६५ मेगावाटको किर्ने जलविद्युत् आयोजनामा लगानीका लागि प्रतिकित्ता १ हजार डलर अंकित मूल्यका ६० हजार कित्ता (६ करोड डलर) डिबेञ्चर जारी गर्ने घोषणा गरेको थियो । तर, सहायक कम्पनीले डिबेञ्चर उठाएर मुख्य कम्पनीलाई ऋण दिन नसक्ने भएपछि कम्पनी यसबाट पनि पछि हटेको थियो ।
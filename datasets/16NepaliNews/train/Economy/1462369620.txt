
﻿काठमाडौं । आगामी वर्षको बजेट विनियोजन कार्यमा अर्थ मन्त्रालयको टिम व्यस्त भएका बेला राप्रपा नेपालका अध्यक्षसमेत रहेका उप्रधान तथा परराष्ट्रमन्त्री कमल थापा यसैसाता अर्थ मन्त्रालय पुगे । अर्थमन्त्री विष्णु पौडेलसँग केहीबेरको भलाकुसारीपछि बाहिरिए ।
उनी बाहिरिएको केहीबेरपछि रक्षामन्त्री भीम रावल पुगे । उनी पनि केहीबेर बसेर बाहिरिए । रक्षामन्त्री बाहिरिएको केहीबेरमा गृहमन्त्री शक्ति बस्नेत पनि अर्थ मन्त्रालय पुगे ।
तीनैजना मन्त्रीको एउटै उद्देश्य थियो, ‘आफ्नो क्षेत्रमा बढी कार्यक्रम पार्ने ।’
मन्त्रीमात्रै होइन २ सय ४० वटै निर्वाचन क्षेत्रका सांसद्, समानुपातिकतर्फका सांसद, पूर्वसांसद्, सत्तारुढ दलका कार्यकर्ता, प्रभावशाली नेताका कार्यकर्ता यसैगरी आफ्नो निर्वाचन क्षेत्रमा विकासका बढी कार्यक्रम पार्न दबाब दिँदै अर्थ मन्त्रालय पुग्ने गरेका छन् ।
यसले गर्दा बजेट बनाउन समस्या परेको गुनासो अर्थको छ ।
आगामी बजेटमा आफ्नो क्षेत्रमा बढी कार्यक्रम पार्न मन्त्रीदेखि कार्यकर्तासम्मले अर्थमन्त्रालयमा दबाब दिँदा काम गर्न अप्ठेरो परेको उच्च अधिकारीहरुले बताएका छन् ।
आफूअनुकूलका काममा बढी बजेट विनियोजनको दबाब दिन यस्ता गतिविधी पछिल्ला दिनमा दिनहुँ बढेको छ । बजेट माग्न अर्थ मन्त्रालय धाउने सांसद् र कार्यकर्ताको भीड पनि थेगिनसक्नु छ । अर्थमन्त्रीले व्यस्तताकै बाबजुद सम्भव भएसम्म मन्त्री र सांसदलाई मात्र भेट दिएका छन् । बजेट निर्माणका क्रममा गरिएको कडाइका कारण दलका कार्यकर्ता र सर्वसाधारणले भने त्यहाँ सहज पहुँच पाउन सकेका छैनन् ।
सरकारले आर्थिक वर्ष २०७३/७४ को वार्षिक बजेट जेठ १५ गते ४ बजे संसद् भवन नयाँ बानेश्वरमा प्रस्तुत गर्ने तयारी गरेको छ ।
पूर्वबजेट छलफल सकिँदासम्म बजेटको खाका तयार गरिसक्न अर्थ मन्त्रालयका साथै केही विज्ञसमेत व्यस्त छन् ।
यसपटक बजेट निर्माणका क्रममा विगतमा जस्तो विज्ञ समूह नै गठन भने गरिएको छैन । बजेट लेखनमा प्रधानमन्त्री केपी ओलीको सल्लाहअनुरूप अर्थमन्त्री विष्णु पौडेलको निर्देशनमा अर्थसचिव राजन खनाल, सहसचिवहरू रामशरण पुडासैनी, बैकुण्ठ अर्याल र मुकुन्द घिमिरे जुटेका छन् । यसमा अर्थकै प्रमुख आर्थिक सल्लाहकार डाक्टर गोविन्द नेपाल, राष्ट्रिय योजना आयोगका उपाध्यक्ष डाक्टर युवराज खतिवडा र नेपाल राष्ट्र बैंकका गभर्नर डाक्टर चिरञ्जीवी नेपालले आ–आफ्नो क्षेत्रबाट आवश्यकताअनुसार सहयोग गर्दै आएका छन् ।
अर्थ मन्त्रालय स्रोतकाअनुसार सरकारले यसपटक विगतकोभन्दा फरक शैलीमा बजेट ल्याउने तयारी गरिरहेको छ । बजेटको स्रोत र साधन तथा दायरा निश्चित हुने हुनाले दबाब धेरै आए पनि सबैलाई समेट्न नसकिने भए पनि प्रभावशाली व्यक्तिका कुरालाई नकार्न नसकिने बजेट निर्माणमा सहभागी अर्थका एक उच्च अधिकारीले बताए ।
अर्थ मन्त्रालयका प्रमुख आर्थिक सल्लाहकार डाक्टर नेपालले आम जनताको आवश्यकता र चाहनालाई सम्बोधन गर्ने गरी बजेट ल्याइने बताए । सरकारले यसअघि घोषणा गरेका नीति तथा कार्यक्रम, प्रधानमन्त्रीको विभिन्न सम्बोधन, अर्थ मन्त्रालयले जारी गरेको श्वेतपत्रमा उल्लेख गरिएका विषय आदिलाई प्राथमिकताका साथ बजेटमा समेटिने उनको भनाइ छ ।
बजेटमा सरोकारवालाहरूले आफ्ना माग राख्नु स्वाभाविक भएको र त्यसलाई निर्णय गर्ने अधिकार उनीहरूमा नहुने हुनाले माग गर्नुलाई नै अस्वाभाविक रूपमा लिन नहुने उनले बताए । उनले बजेट सबैको साझा र मुलुकको आर्थिक विकासको दस्तावेज भएकाले यसलाई सकेसम्म उपलब्धिमूलक बनाउने प्रयास हुने बताए ।
कानुनी अवरोध, वर्षान्तमा मात्रै खर्च गर्ने प्रवृत्ति, भारतले लगाएको अघोषित नाकाबन्दीका कारण सिर्जना भएको इन्धन संकटलगायतका कारण चालु आर्थिक वर्षको विकास खर्च अत्यन्तै न्यून छ । विगतमा समयमा बजेट आउन नसकेपछि यसपटकदेखि संवैधानिक रूपमा नै प्रत्येक वर्षको १५ जेठमा बजेट ल्याउने व्यवस्था गरिएको हो ।
राष्ट्रिय योजना आयोगले सरकारलाई आगामी आर्थिक वर्षका लागि ९ खर्ब ८ अर्ब ९६ करोड रुपैयाँ बराबरको बजेटको सिलिङ (सीमा) दिएको छ । सिलिङ भित्रै रहेर बजेट तयारी भइरहेको अर्थ मन्त्रालयले जनाएको छ । चालु आर्थिक वर्षको बजेटको आकार ८ खर्ब ८ अर्ब १९ करोड रुपैयाँको छ ।
सरकारका मुख्य सचिव सोमलाल सुवेदीले सांसद तथा मन्त्रीलाई कर्मचारीले राम्रोसँग बुझाउन सके यो ठूलो समस्या नभएको बताए । “उहाँहरु बजेटमा कार्यक्रम पारिदिन आग्रह गर्दै आउनु कुनै नौलो कुरा हैन,” समितिमा बोल्दै सुवेदीले भने, “कर्मचारी पनि व्यावसायिक नबन्दा समस्या भएको हो ।”
कृषि विकास मन्त्रालयका सचिव उत्तमकुमार भट्टराईले विभिन्न सांसद् तथा मन्त्री मन्त्रालयको बजेटमा पारिदिन भन्दै ७ सयदेखि ८ सय वटासम्म नयाँ कार्यक्रम दिएका छन् । “सांसदले दिएको कार्यक्रम नपारे आफ्नै पद जोगाउन नसकिने र पारौं, कुनै पनि योजना दीर्घकालीन महत्वका छैनन्,” व्यवस्थापिका संसद्अन्तर्गतको विकास समितिमा बोल्दै भट्टराईले भने, “उनीहरुका कारण मन्त्रालयका कर्मचारीलाई काम गर्न धेरै गाह्रो भएको छ ।”
सत्ता र शक्तिको भरमा आफूअनुकूलका कार्यक्रम समावेश गर्न अर्थमन्त्री र बजेट निर्माणमा सहभागी टोलीलाई दबाब दिने पुरानै चलन यसपटक पनि दोहोरिएको मन्त्रालयका एक उच्च अधिकारीको भनाइ छ ।
विकास समितिका सभापति रविन्द्र अधिकारीले लागू हुने कार्यक्रमलाई मात्रै बजेटमा राख्न निर्देशन दिए । “नेताले जे कार्यक्रम ल्याउँछन्, त्यसलाई प्राविधिक रुपमा अध्ययन नै नगरी बजेट छुट्टयाउँदा समस्या भएको हो,” उनले भने, “उनीहरुले ल्याएका कार्यक्रम जायज हुन वा हैन छुट्टयाउने काम कर्मचारीको हो ।”

﻿आव ०७२/७३ को बजेट अर्धवार्षिक समीक्षाबजेट तर्जुमा गर्दाको परिस्थिति कार्यान्वयमा आउँदा बदलियोपुनर्निर्माणका लागि ४३१ अर्बको प्रतिबद्धतामध्ये ८९ अर्ब ८८ करोड प्राप्तबजेट खर्च १४.३४ प्रतिशत घट्ने अुनमान
काठमाडौं, ६ फागुन – सरकारले चालू आर्थिक वर्षको वृद्धिदर (कुल गार्हस्थ्य उत्पान– जीडीपी) २ प्रतिशतभन्दा माथि राख्ने घोषणा गरेको छ । अर्थमन्त्री विष्णुप्रसाद पौडेलले चालू बजेटको मध्यावधि समीक्षा गर्दै विभिन्न प्रतिकूलताका कारण बजेटको लक्ष्यअनुरूप आर्थिक वृद्धि कायम हुन नसके पनि २ प्रतिशतभन्दा माथि राख्न बाँकी ५ महिना खर्चिने बताए ।
सीमा नाकाहरूको अवरोध हटी आपूर्ति प्रणाली सहज बन्दै गएको र राष्ट्रिय पुनर्निर्माण प्राधिकरणले काम सुरु गरिसकेकाले भूकम्पबाट क्षतिग्रस्त संरचनाको पुनर्निर्माणमा तीव्रता आउने मन्त्री पौडेलको दाबी छ । “भौतिक पूर्वाधार एवं विकास–निर्माणमा पुँजीगत खर्च बढ्ने र त्यसले लगानीमैत्री वातावरण सिर्जना भई निजी लगानी आकर्षित हुने भएकाले बाँकी समयमा अर्थतन्त्रले गति लिनेछ,” उनले भने, “परिवर्तित समयअनुरूप प्राथमिकताप्राप्त आयोजनामा रकम अभाव हुने देखिए रकमान्तर गर्न विशेष पहल गरिनेछ ।”
तत्कालीन अर्थमन्त्री डा. रामशरण महतले चालू वर्ष ६ प्रतिशतको आर्थिक वृद्धि हासिल गर्ने गरी ८ खर्ब १९ अर्बको बजेट ल्याएका थिए । कात्तिक १९ मा अर्थमन्त्री भएका पौडेलले यसअघिको बजेटमा संशोधन गरी १४.३४ प्रतिशत बजेट सीमा घटाएर ७ खर्ब १ अर्ब रुपैयाँ खर्च हुने दाबी गरे । मौसम प्रतिकूलता, असहज आपूर्तिले कृषि तथा गैरकृषि क्षेत्रको वृद्धि घट्ने देखिए पनि आगामी दिनमा नयाँ ढंगले काम गर्दा आर्थिक विकासमा सकारात्मक प्रभाव पर्ने उनले बताए ।
पूर्वाधार आयोजना पहिचान गर्न, प्राथमिकता निर्धारण गर्न, आयोजनाहरूको पुनःप्राथमिकीकरण गर्न, कार्यान्वयका लागि समन्वय÷सहजीकरण गर्न, स्रोत संकलन, व्यवस्थापन र निर्देशन गर्न ‘पूर्वाधार आयोजना अनुगमन तथा निर्देशन उच्चस्तरीय समिति’मार्फत काम भइरहेको पौडेलले बताए ।
परिवर्तित सन्दर्भ र विगतको अनुभवबाट पाठ सिक्दै अत्यावश्यक वस्तु— पेट्रोलियम पदार्थ, औषधि तथा खाद्यान्नको भण्डारण क्षमता विस्तार गर्नुपर्नेमा उनको जोड छ । विपद्का बेला आपतकालीन उद्धार तथा राहतका लागि आवश्यक पर्ने उपकरण तथा सामग्री खरिद गरी उपयुक्त भण्डारण व्यवस्था मिलाइने उनले बताए ।
मन्त्री पौडेले वैशाखको भूकम्प र असोज सुरुदेखिको नाका अवरोधले आपूर्ति प्रणाली असहज भएका कारण अर्थतन्त्रका सम्पूर्ण पक्ष र जनजीवनमा परेका प्रतिकूल प्रभावलाई कम गर्न विकास आयोजना तथा कार्यक्रममा गरिने लगानीको प्राथमिकता परिवर्तन गर्नु आवश्यक रहेको उल्लेख गरे । “बजेट तर्जुमा गर्दाको परिस्थिति कार्यान्वयनमा आइपुग्दा समय पूरै बदलिएको छ,” उनले भने, “चालू वर्षको मात्रै नभई आगामी आवको बजेटका लागि क्षेत्र एवं कार्यक्रम÷आयोजनाको प्राथमिकता परिवर्तन गर्नु आवश्यक छ ।”
चालू वर्षलाई बजेट कार्यान्वयन वर्ष भनिए पनि कार्यान्वयनमा आइपुग्दा समस्या चुलिँदै गएका छन् । अर्थमन्त्रीले बजेट कार्यान्वयनलाई प्रभावकारी बनाउन ‘बजेट व्यवस्थापन तथा वित्तीय जवाफदेहिता’ सम्बन्धी कानुन निर्माण गर्न र संघीय संरचनाअनुकूलको वित्तीय व्यवस्थासम्बन्धी कानुन बनाउनुपर्नेमा जोड दिए ।
समीक्षाका क्रममा उनले आगामी आवको बजेट तर्जुमा गर्दा पुनर्निर्माण तथा पुनःस्थापना, संविधान कार्यान्वयन, भौतिक पूर्वाधार, कृषि÷उद्योग÷पर्यटन, सेवाप्रवाह र सुशासनसम्बन्धी कार्यक्रमहरूलाई प्राथमिकता दिनुपर्ने औंल्याए ।
चालू वर्ष ८.५ प्रतिशत मुद्रास्फीति कायम राख्ने लक्ष्य लिइएकोमा ६ महिनाको औसत ९.४ प्रतिशत छ । यो अवधिमा १ खर्ब ८ अर्ब ४६ करोड ६१ लाखको वैदेशिक सहायता प्रतिबद्धता आएको र त्यसमध्ये १६ अर्ब ३६ करोड २१ लाख अनुदान तथा ९२ अर्ब १० करोड ४० लाख ऋण सहायता छ ।
भूकम्पपछिको पुनर्निर्माणका लागि अन्तर्राष्ट्रिय सम्मेलनमा प्राप्त प्रतिबद्धतामध्ये समीक्षा अवधिमा ८९ अर्ब ८८ करोडबराबरको ऋण तथा अनुदान सहयोग प्राप्त भएको समीक्षामा उल्लेख छ । त्यसमध्ये ९ अर्ब ६५ करोड अनुदान हो । असार १० मा भएको पुनर्निर्माण अन्तर्राष्ट्रिय सम्मेलनमा ४ खर्ब ३१ अर्ब ५० करोड रुपैयाँबराबरको ऋण तथा अनुदान सहायता प्राप्त भएको थियो । अर्थमन्त्री पौडेलले ३७ अर्ब ८७ करोड ९५ लाख बाँकी शोधभर्नामध्ये २३ अर्ब ४१ करोड ९ लाख प्राप्त भएको बताए ।
निकै हतारमा देखिएका अर्थमन्त्री पौडेलले सञ्चारकर्मीको प्रश्नसमेत नलिई बजेट समीक्षा टुंग्याएका थिए ।
कुल बजेट तथा स्रोतको संशोधित अनुमान (रकम रु. हजारमा)विवरण सुरुवाती अनुमान संशोधित अनुमान
कुल बजेट ८१९४६८८८४ ७०१९८०४००
चालू खर्च ४८४२६६३७५ ४२४३१८०००
पुँजीगत खर्च २०८८७७२४२ १६०६४७४००
वित्तीय व्यवस्था १२६३२५२६७ ११७०१५०००
राजस्व संकलन ४७५०१२१०० ४३०३४५१००
सावाँ फिर्ता प्राप्ति २०००००० २००००००
गत वर्षको मौज्दात र बेरुजु ४८५६२६७३ ४८५६२६७३
आन्तरिक ऋण ८८०००००० ८८००००००
वैदेशिक अनुदान ११०९२९४०७ ६१५१०४००
वैदेशिक ऋण ९४९६४७०० ७२०७८२००
  आर्थिक वृद्धि २ प्रतिशतमाथि राखिने        
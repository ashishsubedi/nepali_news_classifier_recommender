
﻿
नयाँ पत्रिकाकाठमाडौं, २३ वैशाख
नेपाल समुद्रपार निकासी–पैठारी संघ प्रतिनिधिमण्डलले वाणिज्यमन्त्री जयन्त चन्दलाई भेटी नेपाल–भारत व्यापार, निकासी–पैठारी र पारवहन समस्या अवगत गराएको छ ।
संघ अध्यक्ष रमेश गुप्ताले नेपाली वस्तुमा भारतले लगाएको समिकारक महसुल (काउन्टरभेलिङ ड्युटी) हटाउन र भारतले नेपालमा उत्पादित केही वस्तु आयातमा लागू गरेको कोटा प्रणाली खारेज गराउन नेपाल सरकारले पहल गर्नुपर्ने बताए ।
नेपाली नागरिक चीनको बाटो हुँदै भारत जाँदा भिसा लिनुपर्ने प्रावधानका कारण नियमबारे जानकारी नपाएका व्यक्तिले दु:ख पाइरहेको उल्लेख गर्दै अध्यक्ष गुप्ताले दोहोरो मापदण्ड हटाउन सरकारी पहल आवश्यक रहेकामा जोड दिए ।
नेपाली आयातकर्ताले बल्क कार्गो ओसारपसार गर्दा कोलकाता/हल्दिया–जोगवनी (विराटनगर) र कोलकाता/हल्दिया–सुनौली (भैरहवा) रेल रुटसमेत प्रयोग गर्न पाउने व्यवस्था मिलाउन सरकारले पहल गर्नुपर्ने गुप्ताको भनाइ थियो ।
तेस्रो मुलुकबाट आयात हुने बल्क कार्गो रक्सौल/वीरगन्ज नाकाबाट मात्र नेपाल ल्याउँदा कोलकाता बन्दरगाहमा रेल्वे र्‍याकको कमीका कारण ३–४ महिनासम्म कुर्नुपर्ने, अनावश्यक विलम्ब शुल्क र डिटेन्सन चार्ज तिर्नुपरेको र रक्सौल/वीरगन्ज नाकामा भीडभाड बढेको संघले मन्त्रीलाई अवगत गराएको छ ।
छलफलमा संघका पूर्वअध्यक्ष अखिलकुमार चापागाईंले आर्थिक कूटनीति बलियो बनाउन वाणिज्य मन्त्रालयले विभिन्न मुलुकमा जाने नेपाली राजदूतसँग छलफल गर्नुपर्ने सुझाब दिए ।
भारत सरकारले नेपाली व्यवसायीलाई प्रयोग गर्न दिने सम्झौता भएको विशाखापटनम् बन्दरगाहबारे नेपाली व्यवसायी अनभिज्ञ रहेको बताउँदै संघले बन्दरगाह प्रयोगबारे वाणिज्य मन्त्रालयबाट हालसम्म पहल नभएकाले मोडालिटी मगाई व्यवसायीलाई जानकारी दिन माग गरेको छ ।
नेपालका व्यवसायीले तेस्रो मुलुकमा उत्पादित सामान भारतबाट आयात गर्न नपाउने कानुनी व्यवस्था खारेज गर्न पनि संघले आग्रह गरेको छ ।
त्यस्तै, तेस्रो मुलुकबाट नेपालमा आयात हुने सामान ओसार्ने सिपिङ कम्पनीले नेपाललाई दिने १४ दिनको फ्री अवधिभित्र व्यापारी, उद्योगीले चाहेर पनि कन्टेनर खाली गराउन नसकेको बाध्यता दर्शाउँदै बन्द अवधिभरको डिटेन्सन चार्ज नलिन कोलकातास्थित नेपाली महावाणिज्यदूतमार्फत पहल गर्नुपर्नेमा संघले जोड दिएको छ ।
भारत सरकारले नेपाल आयात हुने सामान ढुवानीमा र सेवामा लगाउने सर्भिस ट्याक्स हटाउने पहल गर्न, नेपाली प्रयोगशालाले जारी गरेको प्रमाणपत्रलाई भारतमा मान्यता दिलाउन संघले मन्त्रीसँग माग गरेको छ ।
तेस्रो मुलुकबाट आयात हुने अधिकांश सामान आउने बाटो कोलकाता बन्दरगाह साँघुरो भएको र मापदण्डअनुसार सेवा नभएको भन्दै संघले बन्दरगाह सुदृढीकरण तथा आवश्यक पूर्वाधारको व्यवस्थाका लागि सम्बन्धित भारतीय निकायसँग आग्रह गर्न सुझाब दिएको छ ।
छलफलमा मन्त्री चन्दले संघका सुझाब कार्यान्वयन गर्न निजी क्षेत्रका सबै संघ–संस्थासँग सल्लाह गरी अघि बढ्ने प्रतिबद्धता व्यक्त गरेको संघले जनाएको छ । मन्त्रालयका सचिव ङइन्द्रप्रसाद उपाध्यायले भारतसँग रहेका व्यापारिक समस्या सुल्झाउन संघका सुझाब महत्त्वपूर्ण रहेको बताए ।

﻿सचेन गौतम/नयाँ पत्रिकाकाठमाडौं, १ माघ
डेडिकेटेड फिडरमार्फत २४सै घन्टा निरन्तर विद्युत् पाइरहेका औद्योगिक, व्यापारिक र गैरव्यापारिक ग्राहकको महसुल दोब्बर भएको छ । विद्युत् महसुल निर्धारण आयोगको बुधबारको बैठकले सरकारी अस्पतालबाहेकका डेडिकेटेड फिडरका ग्राहकको महसुल शतप्रतिशत बढाउने नेपाल विद्युत् प्राधिकरणको प्रस्तावलाई स्वीकृत गरेको हो । डेडिकेटेड फिडरका ग्राहकसँग प्राधिकरणले लिँदै आएको डिमान्ड शुल्क र प्रतियुनिट महसुल दर बढेको छ ।

यद्यपि, प्राधिकरणले आयोगबाट स्वीकृत नगराई कानुनविपरीत गत साउनबाटै डेडिकेटेड फिडरका ग्राहकलाई दोब्बर महसुल (प्रिमियम शुल्क) लगाइरहेको थियो । आयोगका अध्यक्ष जगत्कुमार भुसालले डेडिकेटेड फिडरको महसुल दर कायम नहुँदासम्म सरकारी अस्पतालबाहेकका ग्राहकका लागि प्राधिकरणले
साउनबाटै लागू गरेको दरलाई कायम गर्न स्वीकृति दिएको जानकारी दिए ।
‘ऊर्जा अभाव भइरहेको अवस्थामा अत्यावश्यक सेवा सञ्चालन गर्ने संस्थाबाहेक अन्यलाई डेडिकेटेड फिडरमार्फत विद्युत् आपूर्ति दिने या नदिने विषयमा सरकारको नीति आएपछि मात्र आयोगले यस्ता ग्राहकको महसुल दरबारे अध्ययन र निर्णय गर्नेछ,’ उनले भने, ‘महसुल कायम नहुँदासम्म सरकारी अस्पतालबाहेक अन्यलाई साउनबाटै लिँदै आएको महसुल दर कायम गर्न प्राधिकरणलाई स्वीकृति दिएका छौँ ।’

प्राधिकरणले भने सरकारी अस्पतालसँग पनि गत साउनबाटै दोब्बर महसुल लिँदै आएको थियो । तर, आयोगले सरकारी अस्पतालसँग दोब्बर महसुल लिन नपाउने निर्णय गरेको छ ।
‘सरकारी नीतिपछि डेडिकेटेड फिडरको महसुल दर आयोगबाट नहुँदासम्म ०६९ मा स्वीकृति भएको दरमा कुनै पनि थप दस्तुर नलिई महसुल उठाउन प्राधिकरणलाई निर्देशन दिने’ आयोगको निर्णयमा उल्लेख छ ।
६६ केभी र त्यसभन्दा माथिको भोल्टेजबाट निरन्तर २४ घन्टा विद्युत् पाइरहेका औद्योगिक ग्राहकले प्रतिमहिना प्रतिकेभिए २ सय २० रुपैयाँ डिमान्ड शुल्क तिरिरहेकोमा अब २ सय ६५ रुपैयाँ तिर्नेछन् ।
साँझ ५ बजेदेखि राति ११ बजेसम्म (पिक समय), राति ११ बजेदेखि बिहान ५ बजेसम्म (अफ पिक) र बिहान ५ बजेदेखि साँझ ५ बजेसम्म (अन्य समय) तय गरी सोही आधारमा प्राधिकरणले महसुल लिँदै आएको छ । ६६ केभी र त्यसभन्दा माथिका ग्राहकले प्रतियुनिट पिकमा ७ रुपैयाँ ७५ पैसा, अफ पिकमा ३ रुपैयाँ ३० पैसा र अन्य समयमा ६ रुपैयाँ २५ पैसा तिर्दै आएकोमा अब क्रमश: १५ रुपैयाँ ५० पैसा, ६ रुपैयाँ ६० पैसा र १२ रुपैयाँ ५० पैसा तिर्नुपर्नेछ । यसैगरी, ३३ केभी र ११ केभीबाट विद्युत् लिएका आद्यौगिक, व्यापारिक र गैरव्यापारिक ग्राहकको डिमान्ड शुल्क र प्रतियुनिट महसुल दर बढेको छ ।
प्रमुख प्रशासनिक केन्द्र सिंहदरबार, राष्ट्रपति कार्यालय शीतल निवास, प्रधानमन्त्री निवास बालुवाटार, पूर्वराजा ज्ञानेन्द्रको निर्मल निवास, पूर्वराजकुमारी प्रेक्षा राज्यलक्ष्मीको निवासमा २४सै घन्टा  प्राधिकरणले बिजुली दिन्छ ।
पाटन औद्योगिक क्षेत्र, बालाजु औद्योगिक क्षेत्र, टेकु  हस्पिटल, टिचिङ हस्पिटल महाराजगन्ज, राष्ट्रिय सरुवा रोग नियन्त्रण केन्द्र टेकु, नेपाल टेलिकम, राष्ट्रिय वाणिज्य बैंक केन्द्रीय कार्यालय, कृषि विकास बंैक केन्द्रीय कार्यालय, स्वास्थ्य मन्त्रालय, सर्वोच्च अदालत, राष्ट्रिय समाचार समिति, एनसेल डाटा सेन्टर हेटौँडालगायतमा डेडिकेटेड फिडरमार्फत लोडसेडिङका वेला पनि निरन्तर विद्युत् आपूर्ति भइरहेको छ ।
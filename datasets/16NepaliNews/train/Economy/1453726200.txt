
﻿
११ माघ, काठमाडौं । सरकारले माथिल्लो तामाकोशीको मोडेलमा बाराको निजगढमा दोस्रो अन्तराष्ट्रिय बिमानस्थल बनाउने भएको छ ।
करिब ७ खर्ब रुपैयाँ लागत लाग्ने प्रक्षेपण गरिएको सो बिमानस्थल स्वदेशी लगानीमै बनाउन लागिएको संस्कृति तथा पर्यटनमन्त्री आनन्द पोखरेलले जानकारी दिए । ‘निजगढ बिमानस्थल बनाउन नेपाल नागरिक उड्डयन प्राधिकरण (क्यान) नै सक्षम छ, अरु कसैलाई निर्माणको जिम्मेवारी दिइने छैन,’ सोमबार नेपाल वायुसेवा निगमको तीन वर्षे कार्यायोजना सार्वजानिक गर्ने कार्यक्रममा मन्त्री पोखरेलले भने ।
उनले माथिल्लो तामाकोशी जलविद्युत आयोजना जसरी स्वदेशीकै पैसाले बनाइयो, यो बिमानस्थल पनि त्यही मोडेलमा बनाउनु पर्ने बताए । आगामी केही दिनभित्रै आफूले यस्तो प्रस्ताब मन्त्रिपरिषदमा लैजाने उनले जानकारी दिए ।
आफुले क्यानलाई यसबारे काम गर्न भनिसकेको र क्यानको रिपोर्ट पाउनेवित्तिकै मन्त्रिपरिषदमा प्रस्ताव लैजाने उनले जानकारी दिए ।
मन्त्री पोखरेलले विमानस्थल नबनाउने नियतले नै विदेशी कम्पनीले ठुलो रकम प्रस्ताव गरेको पनि दाबी गरे । ‘मैले पहिले देखिनै भन्दै आएको छु, विमानस्थल नबनाउने गरी विदेशी कम्पनीले लगानी बोर्डमार्फत यसको प्रस्ताव गरेका छन्,’ उनले भने ।
क्यानले एउटा विमानस्थल बनाउन पनि नसक्ने हो भने उसको औचित्य नभएको उनले सुनाए । ‘क्यानसँग तत्काल लगानी गर्न सक्ने ५ अर्ब रुपैयाँ छ, त्यतिबाट काम अगाडि बढ्छ, त्यसपछि सरकारले पनि हेर्छ, ऋणका स्रोत पनि जुट्दै जान्छ,’ मन्त्री पोखरेलले भने-‘काम नै नथाली विदेशीको मात्र भर पर्ने हो भने कहिल्यै पनि विमानस्थल बन्दैन ।’
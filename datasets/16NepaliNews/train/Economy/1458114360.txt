
﻿गणेश लम्साल/नयाँ पत्रिकाविराटनगर, ३ चैत
तीन वर्षपहिले नै सञ्चालनमा आउनुपर्ने विराटनगर–जोगबनी नाकाको संयुक्त भन्सार जाँच चौकी (आइसिपी)को नेपालतर्फ निर्माण सुरु नै भएको छैन । भारततर्फ भने भेडियारीमा जाँच चौकी निर्माण सम्पन्न भई भन्सार सार्ने तयारी भइसकेको छ । भारतको तयारीपछि विराटनगरका उद्योगी–व्यवसायीले चाँडो आइसिपी निर्माण गर्न दबाब दिइरहेका छन् ।
एकैपटक निर्माण सकिनुपर्ने आइसिपीका लागि नेपालतर्फ जग्गा अधिग्रहण गर्ने र रेलमार्गको ट्रयाक खोल्ने काम मात्र सम्पन्न भएको छ । भारतले नयाँ जाँच चौकीमा भन्सार सारेमा समान लोड अनलोड गरेर पुरानै स्थानमा रहेको विराटनगर भन्सारसम्म ल्याउनुपर्छ । त्यसो भए व्यवसायीलाई थप हैरानी हुन्छ भने लागत पनि बढ्ने उद्योग संगठन मोरङका अध्यक्ष शिवशंकर अग्रवाल बताउँछन । हाल जोगबनीबाट विराटनगर भन्सारसम्म मालबाहक सवारी आइपुग्न जामले गर्दा तीनदिनसम्म लाग्ने गरेको छ । भारतले निर्माण गरेको जाँच चौकी जोगबनी जाँच चौकीबाट करिब पाँच किलोमिटर पूर्व पर्छ ।
आइसिपी निर्माणपछि विराटनगरसम्म रेल र सडक मार्गबाट सोझै समान ढुवानी गर्न सहज हुनेछ । त्यसले लागत पनि कम हुनेछ । ३ अर्ब ३८ करोड लागतमा निर्माण हुन थालेको आइसिपी जग्गा अधिग्रहणसम्बन्धी विवादले नेपालतर्फ निर्माण ढिलाइ भएको हो । तर, हाल जग्गा अधिग्रहण भइसके पनि निर्माणको ठेक्का लिएको भारतीय कम्पनीले जग्गा हस्तान्तरण नभएको भन्दै अझै नेपालतर्फको काम सुुरु गरेको छैन ।
भारतले जोगबनीको भेडियारीमा १४ सय मिटर लम्बाइ र ५ सय मिटर चौडाइको जग्गामा आइसिपी निर्माण गरेको छ । नेपालतर्फ मोरङको बुधनगर–५ मा १ सय २८ बिघा जग्गा अघिग्रहण गरिएको छ । नेपालतर्फ ८ सय ५० मिटर लम्बाइ र ५ सय मिटर चौडाइको जग्गामा आइसिपी निर्माण हुनेछ । निर्माण सम्पन्न भएपछि भन्सार जाँच चौकीबाट १३ किलोमिटर उत्तर मोरङको कटहरी बजारसम्म सोझै मालबाहक रेल आउन सक्नेछ ।
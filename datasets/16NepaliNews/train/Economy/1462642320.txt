
﻿काठमाडौं, २५ बैशाख । नेपाल कृषि अनुसन्धान परिषद्(नार्क)ले अहिलेसम्मको अनुसन्धानबाट प्राप्त उपलब्धिलाई दुई दिनको लागि प्रदर्शनीमा राखेको छ । स्थापनाको २५ औँ वर्ष पार गरेको अवसरमा नार्कले ललितपुरको खुमलटारस्थित नार्क परिसरमा शनिवार र आइतबारको लागि यस्तो प्रदर्शनीको आयोजना गरेको हो ।

प्रदर्शनीमा विभिन्न बालीका उन्नत बिउ, बिजन, नार्कले विकास गरेको चल्ला कोरल्ने मेसिन, अस्टे«लियाबाट ल्याएको बोयर जातको बोका, मासु तथा अण्डाका लागि पालिने कुखुरा, खरायो, विभिन्न रोग प्रतिरोधात्मक बाली, रामपुरको मकै लगायतका बस्तु राखिएको नार्कका बरिष्ठ बैज्ञानिक मनोज ठाकुरले जानकारी दिए ।

‘प्रदर्शनीमा नार्कले विकास गरेका धेरै जात र प्रविधिका विषयमा जानकारी लिन सकिने देखियो’ प्रदर्शनीस्थलमा भेटिएका नार्कका पूर्व बैज्ञानिक तथा धानविद् डा. भोलामानसिंह बस्नेतले भने । राष्ट्रिय मकै बाली अनुसन्धान कार्यक्रमले विकास गरेका मकैका हिमाली तथा पहाडी क्षेत्रमा धेरै फलाउने सक्ने मकै पनि प्रदर्शनीमा राखिएको छ । शनिबार सिमित उपभोक्तालाई मकैको बिउ निःशुल्क रुपमा बितरण गरिएको थियो ।तस्बीरः अमूल थापा


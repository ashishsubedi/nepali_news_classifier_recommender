
﻿रमेश रावल
कालिकोट, २६ माघ – कालिकोटको लालु खुलालदेखि हुम्लाको सिमीकोटसम्म कर्णाली करिडोरको सडक निर्माण कार्यले तिव्रता पाएपछि करिडोरआसपासको जग्गा खरिद–बिक्री निकै बढेको छ । करिडोरआसपासमा व्यापारका लागि उपयुक्त ठाउँ भएकाले जग्गाको खरिद–बिक्री बढेको हो ।
यसै आर्थिक वर्षमा कर्णाली करिडोरको कालिकोटको लालु खुलालदेखि बाजुराको अर्थुगेचौरसम्मको ६८ किलोमिटरमा यायायातका साधन चल्ने निर्माणको जिम्मा लिएको नेपाली सेनाले जनाएको छ । छिट्टै यातायातका साधन चल्ने र व्यापार–व्यवसायका लागि राम्रो हुने देखेर त्यस क्षेत्रमा जग्गाको बिक्री बढेको करिडोर क्षेत्रका स्थानीय बुद्धीसिंह बिष्टले बताए ।
त्रिदेशीय व्यापारको मार्गका रूपमा लिइएको कर्णाली करिडोरलाई नेपाली सेनाले निर्माणको जिम्मा लिएको छ । नेपाली सेनाले ५ वर्षभित्र निर्माण कार्य सम्पन्न गर्ने लक्ष्य राखेको छ । सडक निर्माणको कामले तिव्रता पाएपछि यहाँको व्यापार राम्रो हुने भएकाले स्थानीयले होटललगायत भौतिक संरचना निर्माण कार्य गर्न थालेको करिडोर क्षेत्रका स्थानीय हस्तबहादुर खड्काले बताए । अहिले कर्णाली करिडोर क्षेत्रका स्थानीय दैनिक जिल्ला मालपोत कार्यालयमा जग्गा नामसारी गर्न आउने गरेको जिल्ला मालपोत कार्यालय कालिकोटले जनाएको छ ।
करिडोरको निर्माण कार्यले तिव्रता पाएपछि अहिले त्यस क्षेत्रमा जग्गाको कारोबार बढेको जिल्ला मालपोत कार्यालय कालिकोटका प्रमुख नेत्रबहादुर शाहीले बताए । मालपोत कार्यालय कालिकोटका अनुसार करिडोर क्षेत्रमा जग्गाको कारोबार बढेसँगै गत आर्थिक वर्षको भन्दा यो आर्थिक वर्षको चार ४ महिनामा नै  लक्ष्यभन्दा बढी राजस्व संकलन भएको छ । यो आर्थिक वर्षको ४ महिनामा ११ लाख ७४ हजार २५४ रुपैयाँ राजस्व संकलन भएको मालपोत प्रमुख शाहीले बताए ।
  कर्णाली करिडोरमा जग्गा कारोबार बढ्यो        
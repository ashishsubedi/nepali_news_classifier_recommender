
﻿कपिल कोइराला
बनेपा, १९ फागुन – सरकारले जिल्ला पशु सेवा कार्यालयमार्फत पशुपालन तथा कृषिका लागि युवालाई लक्षित गरेर अनुदान दिन थालेपछि त्यस्ता कार्यक्रममा युवाको आकर्षण बढ्दै जान थालेको छ । युवाहरू बेरोजार बन्दै गएको र सरकारले युवालाई लक्षित गरी विभिन्न पशु तथा कृषिमा अनुदान दिन थालेपछि युवा यसतर्फ आकर्षित भएका हुन् ।
जिल्ला पशु सेवा कार्यालय र कृषि विकास कार्यालय काभ्रेले युवालक्षित कार्यक्रमका लागि गरेको आह्वानमा युवाहरूको मागभन्दा ८ गुणा बढी आवेदन परेको छ । युवालक्षित कार्यक्रमअन्तर्गत व्यावसायिक गाई, भैंसी, बाख्रा प्रवद्र्धन कार्यक्रम सञ्चालनका लागि पशु सेवा कार्यालयले आह्वान गरेको १८ देखि ५० वर्षका युवालक्षित कार्यक्रममा मागभन्दा ८ गुणा बढी निवेदन परेको थियो ।
पशु सेवा कार्यालयका पशु विकास अधिकृत राजकुमार हुमागाईंका अनुसार पशु सेवा विभागबाट १३ कार्यक्रमका लागि आह्वान गरिएकोमा युवालक्षित पशु उत्पादन विशेष कार्यक्रममा १०७ जना युवाको निवेदन परेको छ ।
जिल्ला पशु सेवा कार्यालयबाट व्यावसायिक गाईभैंसी प्रवद्र्धन १० र व्यावसायिक बाख्रा प्रवद्र्धनका लागि ४ वटा आवेदन माग गरिएकोमा ९६ जनाको निवेदन परेको छ । पशुपन्छी बजार प्रवद्र्धनका लागि १८ जना युवाले निवेदन दिएका छन् । यसमा ६ जनाको माग भए पनि मागभन्दा तेब्बर बढी निवेदन परेको हो ।
त्यस्तै जिल्ला कृषि विकास कार्यालय काभे्रले युवालक्षित कार्यक्रमका लागि गरेको कार्यक्रममा पनि मागभन्दा बढी निवेदन आएको छ । कृषि विकास कार्यालयका कृषि विकास अधिकृत थर्क जिसीका अनुसार तरकारीखेतीका लागि ६० जनाको कोटाका लागि ९७२ जनाको निवेदन परेको बताए । त्यस्तै च्याउखेतीका लागि २० चाहिनेमा ७३ र माछापालनमा ४ का लागि १५ निवेदन परेको जिसीले जानकारी दिए ।
अधिकांश २० देखि ४० वर्ष उमेर समूहका युवा, वैदेशिक रोजगारीमा गएर आएका, जाने तयारी गरेका र उच्च शिक्षा हासिल गरेका युवाले निवेदन दिएका छन् ।  काभे्र जिल्ला कृषि र पशुपालनका लागि अग्रणी जिल्ला भएकाले अन्य जिल्लाको जस्तै केन्द्रले कार्यक्रम राखेर धेरै युवालाई समेट्न नसकेको कार्यालयले गुनासो गरेका छन् । काभ्रेबाट काठमाडौं उपत्यकामा मात्र २० प्रतिशतसम्म तरकारी तथा दुग्धजन्य पर्दाथ जाने गरेको छ ।
  युवालक्षित कार्यक्रममा ८ गुणा बढी आवेदन        
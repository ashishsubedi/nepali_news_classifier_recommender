
﻿
वाणिज्यले विभिन्न खाद्यवस्तुको तौल परीक्षण प्रयोजनार्थ खरिद गरेको डिजिटल तराजुको नापतौल परीक्षण गर्न गुणस्तरबाट असहयोगनयाँ पत्रिकाकाठमाडौ, १८ माघ
दुई अनुगमनकारी सरकारी निकाय वाणिज्य तथा आपूर्ति व्यवस्थापन विभाग र गुणस्तर तथा नापतौल विभागले एकअर्कालाई असहयोग गरेको पाइएको छ । वाणिज्यले विभिन्न खाद्यवस्तुको तौल परीक्षण प्रयोजनार्थ खरिद गरेको डिजिटल तराजुको नौपतौल परीक्षण गर्न गुणस्तरले असहयोग गरेको हो ।
वाणिज्यका निर्देशक हरिनारायण बेल्वासेले अनुगमनका क्रममा कम तौलका खाद्यवस्तु भेटिने गरेको पाएपछि तौल परीक्षणका लागि तराजु खरिद गरेको बताए । ‘हामीले खरिद गरेको तराजुले मापन पर्ने तौल ठीक भए–नभएको प्रमाणीकरण गरिदिन आइतबार गुणस्तर विभागलाई अनुरोध गरेका थियौँ,’ उनले भने, ‘तर, गुणस्तरले तराजु प्रमाणीकरण नगर्ने भनी फर्काइदिएको छ ।’
विभागले मोडल नम्बर १५०१२८२५९ उल्लेख भएको गोल्डमेक नामक डिजिटल तराजु खरिद गरेको छ । बजारमा रहेका विभिन्न खाद्यबस्तुको तौल मापन गर्ने उद्देश्यले तराजु खरिद गरिएको बेल्वासेले जानकारी दिए ।
‘कुनै वस्तु जाँच गर्नुअघि तराजुले मापन गर्ने नापतौल ठीक भए–नभएको परीक्षण गर्नु राम्रो हो, किनभने कुनै वस्तुको तौल एक किलोग्राम हुँदा पनि तराजुमा खराबी भई वस्तुको तौल कम देखियो भने सही मापन हुँदैन,’ उनले भने, ‘त्यसैले तराजुको नाप सही होस् भन्न गुणस्तर विभागलाई परीक्षणका लागि अनुरोध गरेका थियौँ ।’
गुणस्तर विभागको मध्यमाञ्चल क्षेत्रीय कार्यालय प्रमुख योगेन्द्र पौडेलले तराजु परीक्षण गर्न ढकलगायतका सामान पनि चाहिने बताए । ‘तराजु मात्रै परीक्षण गरेर हुँदैन,’ उनले भने, ‘क्याबिब्रेसनका लागि ढक पनि चाहिन्छ । त्यो मात्रै भएन भनेको हो ।’ उनले नापतौल परीक्षण गर्ने काम वाणिज्यको नभएको समेत बताए ।
‘यो नापतौल हेर्ने विषयमा तपाईहरू (वाणिज्यका अधिकारी) मात्रै गएर हुँदैन भनेको हुँ,’ उनले भने । गुणस्तर विभागले दाबी गरेजस्तो डिजिटल तराजुमा ढक राखेर वस्तुको मापन गर्नुपर्दैन । तराजुमा वस्तु राखेपछि डिजिटल मिटरले तौल र मूल्य आफैँ देखाउँछ ।
वााणिज्यका निर्देशक बेल्वासेले वस्तुको तौल परीक्षण गर्दा सही नाप लिन मात्रै तराजु प्रमाणीकरण गराउन लागिएको बताए । ‘हामीले पसलबाट किनेर ल्याएका नयाँ तराजुले वस्तुको सही तौल मापन गरोस् भनेर मात्रै प्रमाणीकरण गर्न खोजेका हौँ । तर, गुणस्तर विभागबाट असहयोग भइरहेको छ,’ उनले भने ।
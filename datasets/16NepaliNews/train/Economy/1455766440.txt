
﻿नयाँ पत्रिकाकाठमाडौं, ६ फागुन
डेनमार्क सरकारको लगानीमा सञ्चालित उन्नति कार्यक्रमले साना लगानीकर्ता तथा उद्यमीको सहयोगका लागि ‘उन्नति–एक्सेस टु फाइनान्स च्यालेन्ज फन्ड’ सार्वजनिक गरेको छ ।
राष्ट्र बैंकमार्फत कार्यान्वयन हुने कार्यक्रमलाई युनाइटेड नेसन्स क्यापिटल डेभलपमेन्ट फन्ड (युएनसिडिएफ)ले प्राविधिक सहयोग गर्नेछ ।
फन्डद्वारा बुधबार राजधानीमा आयोजित कार्यक्रममा राष्ट्र बैंकका गभर्नर चिरञ्जीवी नेपालले कार्यक्रम सावर्जनिक गरेका हुन् । सन् २०१८ सम्म जारी रहने उन्नति कार्यक्रमले ग्रामीण क्षेत्रमा स्थायित्व, गरिबी निवारण तथा स्थानीयको जीवनस्तर उकास्न सहयोग पुर्‍याउने युएनसिडिएफका राष्ट्रिय कार्यक्रम संयोजक उज्ज्वलराज पोखरेलले जानकारी दिए ।
वित्तीय संस्था र गैरबैंकिङ संस्थालाई कार्यक्रमले तोकेका कृषिमा आधारित उत्पादन तथा सेवाको विस्तार र वृद्धिमा अनुदान दिन उन्नति च्यालेन्ज फन्ड खडा गरिएको हो । फन्डले बोलपत्रमार्फत हुने प्रतिस्पर्धाका आधारमा उत्कृष्ट निवेदक छनोट गरी समपूरक अनुदान (म्याचिङ ग्रान्ट) प्रदान गरिनेछ । लगानीका लागि तुलनात्मक रूपमा बढी चूनौती रहेको नयाँ सोच, उत्पादन, व्यवसायिक मोडल तथा अवधारणाप्रति अनुदान लक्षित रहेको कार्यक्रममा जानकारी गराइयो ।
फन्डले ५० हजार अमेरिकी डलरदेखि ४ लाख अमेरिकी डलरसम्म समपूरक अनुदान उपलब्ध गराउनेछ । कोषले एक आयोजनाका लागि सिर्जना र चुनौतीका तहलाई आधार मानेर ३० देखि ८० प्रतिशतसम्म योगदान दिनेछ । निवेदकले परियोजनाको बाँकी लागत र आयोजनाप्रतिको प्रतिबद्धताको भने ग्यारेन्टी गर्नुपर्नेछ ।
फन्ड डिसेम्बर २०१५ देखि अक्टोवर २०१८ सम्म सञ्चालन हुनेछ । फन्डका लागि ३१ मार्च २०१६ सम्म अवधारणापत्र बुझाइसक्नुपर्नेछ । राष्ट्र बैंकबाट सबै वर्गको अनुमति प्राप्त वित्तीय संस्था, सहकारी तथा गरिबी निवारण मन्त्रालयमा दर्ता भएका सहकारी संस्था, बिमा समितिमा दर्ता भएका बिमा कम्पनी, कृषि क्षेत्रमा सक्रिय विभिन्न संघसंस्थालगायतले फन्डका लागि निवेदन दिन सक्नेछन् ।
वित्तीय संस्थाको जोखिम कम गर्न उपयोगी : गभर्नर
राष्ट्र बैंकका गभर्नर चिरञ्जीवी नेपालले वित्तीय साक्षरता कम भएको ग्रामीण क्षेत्रमा लगानी गर्ने वित्तीय संस्थाको जोखिम कम गर्न फन्डले योगदान गर्ने बताएका छन् । फन्ड सार्वजनिक गर्दै उनले भने, ‘राष्ट्र बैंकले नेपालमा बलिया र सक्षम वित्तीय संस्था चाहेको छ ।’
२ तिहाई जनसंख्या कृषिमा आधारित रहेको नेपालमा वित्तीय साक्षरता अभावले बढी जोखिम व्यहोर्नुपरेको उनको भनाइ छ । गरिब जनतालाई सुपथ मूल्यमा सेवा पुर्‍याउने संस्थालाई फन्डले योगदान गर्ने उनले बताए ।
कार्यक्रममा नेपालका लागि डेनमार्ककी राजदूत क्रिस्टिन ग्लेन, संयुक्त राष्ट्रसंघ विकास कार्यक्रम (युएनडिपी), नेपालका कन्ट्री म्यानेजर रिनाउड मेयर, ‘मोबाइल मनी फर द पुअर प्रोग्राम’का ग्लोबल प्रोग्राम म्यानेजर टिलम्यान ब्यु्रट तथा उन्नति कार्यक्रमका राष्ट्रिय कार्यक्रम निर्देशक विनोद आत्रेयले फन्डमार्फत गरिबी निवारण तथा स्थानीयको जीवनस्तर वृद्धिमा योगदान पुग्ने विश्वास व्यक्त गरेका थिए ।
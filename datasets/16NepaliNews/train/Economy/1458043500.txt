
﻿मोहन गुरुङ
काठमाडौं, २ चैत – विश्व बैंकले मार्च महिनाभित्रै काठमाडौं उपत्यकामा सुख्खा बन्दरगाह निर्माणका लागि छुट्याइएको चोभारस्थित हिमाल सिमेन्ट कारखानामा रहेका ठूला मेसिनरी सामान निकालेर खाली गर्न नेपाल इन्टरमोडल यातायात विकास बोर्डलाई आग्रह गरेको छ । विश्व बैंकको वासिङ्टन डीसी कार्यालयबाट आएका अधिकारीले मार्चभित्रै जग्गा खाली गरेर सुख्खा बन्दरगाहको काम तिव्र ढंगबाट थाल्न आग्रह गरेका हुन् । काठमाडौं सुख्खा बन्दरगाह विश्व बैंकको सहयोगमा बन्दैछ ।
सुख्खा बन्दरगाह (कन्टेनर फ्रेट स्टेसन) निर्माणका लागि हिमाल सिमेन्टको जग्गा नेपाल सरकारको नाममा प्राप्त भइसके पनि मेसिनरी सामान निकाल्न बाँकी छ । सिमेन्टको नाममा रहेको ऋण एनआईडीसीएल बैंकलाई भुक्तानी गरिसकेको छ । २६ करोड ऋणमध्ये १३ करोड रुपैयाँ मेसिनरी सामान लिलामी बिक्री गरेर र १३ करोड सरकारले ऋण भुक्तानी गरेर सरकारको नाममा ल्याएको थियो ।
एनआईडीसीएल बैंकले मेसिनरी सामान एक ठेकेदारलाई लिलामीका आधारमा बिक्री गरेको थियो । अहिलेसम्म ठेकेदारले मेनिसरी सामान निकालेको छैन । “विश्व बैंकले मार्चभित्र जग्गा खाली गराऊ भनेको छ,” विकास बोर्डका प्रमुख लक्ष्मण बस्नेतले भने, “अहिलेको प्रमुख चुनौती भनेको समयमै जग्गा खाली गराउन सकिँदैन कि भन्ने हो ।”
मार्चभित्र नै मेसिनरी सामान झिक्ने व्यवस्था गर्नका लागि सरकारलाई पनि पत्राचार गरिसकिएको छ । “जग्गा लिलाम गर्ने काम एनआईडीसीएल बैंकले गरेकाले छिटो खाली गर्न आग्रह गरेका छौं,” बस्नेतले भने, “राष्ट्रिय गौरवको आयोजनाजस्तो सुख्खा बन्दरगाहमा समस्या ल्याउनु हुँदैन ।”
ठूला मेसिनरी सामान भएकाले ठेकेदारले जग्गा खाली गराउन समय लाग्ने देखिन्छ । “त्यहाँ जग्गा खाली गराउन ब्लास्टिङ गर्नुपर्ने देखिन्छ,” बस्नेतले भने । विश्व बैंकले भनेबमोजिम जग्गा खाली गर्न नसके परियोजना कार्यमा समस्या आउन सक्नेछ ।
एनआईडीसीएल विकास बैंक प्रमुख शिवजी रायले लिलामी प्रक्रियाबाट मेनिसरी सामानसहित बिक्री गरेर सरकारलाई नाममा नामसारी गरिसकेकाले बैंक जिम्मेवारीबाट मुक्त भइसकेको बताए । “इन्टरमोडलबाट छिटो जग्गा खाली गराऊ भन्ने पत्र आएको छ,” उनले भने, “हामीले सबै जिम्मेवारीबाट मुक्त भइसकेको पत्र पठाइसकेका छौं ।”
इन्टरमोडलका प्रमुख बस्नेतले ऋण तिरेर नेपाल सरकारको नाममा जग्गा ल्याइएकाले ठेकेदारसँग भएको सम्झौताबमोजिम कार्यान्वयनको जिम्मा बैंकको नै रहेको बताए । “ससानो कामबाट परियोजना रोक्न मिल्दैन । हामीलाई जिम्मा दिइए हटाइसक्छौं,” उनले भने ।
विश्व बैंकले नेपालको व्यापार सहजीकरण तथा भन्सार आधुनिकीकरण गर्न भनी ‘नेपाल भारत क्षेत्रीय व्यापार तथा यातायात परियोजना’का लागि छुट्याएको ९९ मिलियन डलर (९ अर्ब ९० रुपैयाँ)मध्येबाट १ अर्ब ५५ करोड रुपैयाँ (१५.५ मिलियन अमेरिकी डलर) काठमाडौंमा सुख्खा बन्दरगाह निर्माणका लागि छुट्याएको छ । काठमाडौंमा सन् २०१९ भित्रमा सीएफएस निर्माण हुने योजना छ ।
हिमाल सिमेन्ट कारखानामा ८१६ रोपनी जग्गा छ । त्यहाँ मालवाहक ट्रक/कन्टेनर पार्किङको व्यवस्था हुनेछ । सुख्खा बन्दरगाहमा ट्रक/कन्टेनरको स्टेसन हुनेछ । सुख्खा बन्दरगाहमा भन्सार, क्वारेन्टाइन प्रयोगशाला, बिमा कम्पनी र बैंकिङ सुविधा पनि हुनेछ । यो बनेपछि ठाउँठाउँमा निर्यात हुने सामान चेकजाँच गर्ने झन्झट हट्नुका साथै सामानको टुटफुट पनि कम हुनेछ । “कलकत्ता बन्दरगाहबाट आएका मालवाहक सवारीमा लक लगाएर सिधै यहाँको बन्दरगाहमा चेकजाँच गर्न सकिन्छ,” बस्नेतले भने, “यसबाट वीरगन्जलगायत अन्य भन्सारको जाम हट्छ भने छिटो र सहज सामान आउनेछ ।”
फास्ट ट्रयाक पनि जोडेकाले काठमाडौं सुख्खा बन्दरगाहबाट आउने सामान सस्तो हुनेछ । हाल काठमाडौंबाट भारतमा निर्यात हुने वस्तु सिधै नाकाको भन्सारमा मात्र चेकजाँच गरिन्छ । गुणस्तर नपुगेका वस्तु फर्किने गर्दा निर्यातकर्तामा समस्या हुने गर्छ । बन्दरगाह निर्माणपछि यहीँबाट चेकजाँचको व्यवस्था गरेपछि समस्याबाट पनि मुक्त हुनेछ । मालवाहक सवारीसाधनका लागि छुट्टै पार्किङको व्यवस्थन नहुँदा चक्रपथभित्र जथाभावी पार्किङ गर्दै आएको छ । बन्दरगाह निर्माणपछि मालवाहक सवारीसाधनका लागि व्यवस्थित पार्किङ हुनेछ । ०५८ सालदेखि हिमाल सिमेन्ट कारखाना बन्द । त्यही कारण जग्गा सरकारले लिएको हो ।
११ महिनाभित्र बन्दरगाहको डिजाइन
सरकारले चोभारस्थित हिमाल सिमेन्टको जग्गामा सुख्खा बन्दरगाह (कन्टेनर फ्रेट स्टेसन) निर्माणका लागि सर्भे, वातावरणीय अध्ययन तथा विस्तृत ढाँचासहितको डिजाइन ११ महिनाभित्र तयार पार्न कन्सल्ट्यान्सी नियुक्त गरेको छ । बन्दरगाह निर्माणको मुख्य जिम्मेवारी सरकारी निकाय नेपाल इन्टरमोडल यातायात विकास बोर्डलाई दिइएको छ । बोर्डले डिजाइनको जिम्मा भारतको आर्भी एसोसिएट आर्किटेक्ट इन्जिनियर एन्ड कन्सल्ट्यान्टसँग सहकार्य रहेको फुलब्राइट कन्सल्ट्यान्सी प्रालि नेपाललाई दिएको छ ।
३ वटा कन्सल्ट्यान्सीले डिजाइनका लागि आवेदन दिएका थिए । त्यसमध्ये फुलब्राइट ७७ अंक प्राप्त गरी छनोट भएको हो । डिजाइन खर्च १ करोड ९४ लाख रुपैयाँ छ । “अबको ११ महिनाभित्र कन्सल्ट्यान्सीले डिजाइनको प्रतिवदेन बुझाउँछ,” बोर्ड प्रमुख लक्ष्मण बस्नेतले भने, “त्यसको २ महिनापछि निर्माणको काम सुरु हुनेछ ।” वाणिज्य मन्त्रालयले हिमाल सिमेन्टको जग्गा आफ्नो नाममा ल्याइसकेको छ । परियोजनाका प्राविधिक सल्लाहकार मुरारीप्रसाद गौतम उपाध्यायले डिजाइनको जिम्मा पाएको कम्पनीले निर्माणका लागि आवश्यक प्राविधिक सहयोग दिने बताए ।
  मार्चभित्रै हिमाल सिमेन्टका सामान निकाल : विश्व बैंक        
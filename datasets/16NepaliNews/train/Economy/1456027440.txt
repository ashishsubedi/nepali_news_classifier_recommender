
﻿फोटो खिच्न म धेरै मनपराउँछु । फोटोग्राफी मेरो पहिलेदेखिकै रुचि हो । म व्यावसायिक फोटोग्राफर त होइन, तर फोटोग्राफीमा धेरै रुचि छ ।
सोही कारण समय मिल्नासाथ क्यामरा बोकेर फोटो खिच्न निस्कन्छु । यसरी नयाँ–नयाँ स्थान तथा अवस्थाको फोटो खिच्दा निकै आनन्द आउँछ । मैलै आजसम्म धेरै फोटो खिचिसकेको छु । प्राय: ती सबै फोटोहरू संकलित अवस्थामा छन् । तर, व्यावसायिक रूपमा प्रदर्शनी वा बिक्रीचाहिँ गरेको छैन । मसँग राम्रा–राम्रा र ऐतिहासिक फोटो पनि छन् । फोटो रहरले खिच्ने गरेका कारणले बिक्री नगरिएको हो । फोटोग्राफीमा रुचि भएकै कारणले होला । कहीँकतै फोटो खिच्ने अवसर मिल्यो भने अघि सरिहाल्छु । सम्भव भएसम्म फोटो खिच्नका लागि मलाई छुट्टै फोटोग्राफर चाहिँदैन ।
म पेसाले बैंकर हुँ, तर धेरै रुचि फोटोग्राफीमा छ । पेसा र रुचि फरक–फरक परेकाले फोटो खिच्नकै लागि समय निकाल्न सकिँदैन । तर, कार्यालयको काममा बाहिर कतै टाढा जानुपरेको अवस्थामा पनि साथमा क्यामरा छुटाउँदिन । र, मौका मिल्नासाथ क्यामरामा फोटो कैद गरिहाल्छु । प्राय: सबै किसिमका फोटो खिच्छु । तर, प्राकृतिक सुन्दरता, पार्टी पौवा, मन्दिर मनोरम दृश्य मेरो रोजाइमा पर्छन् । मैले पोखरा, मुस्ताङलगायत पर्यटकीय क्षेत्रका धेरै फोटो खिचेको छु ।
फोटोग्राफीकै लागि बजेट त छुट्याउने गरेको त छैन । तर, क्यामरा खरिदमा केही रकम लगानी गरेको छु । मसँग राम्रा र महँगा क्यामरा पनि छन् । नयाँ र राम्रा क्यामरा देख्नसाथ किन्ने रहर लाग्छ, तर रहर लाग्दैमा सबै क्यामरा किन्ने कुरो पनि भएन । तैपनि मसँग २/४ वटा स्तरीय क्यामरा छन् । अनुकूलताका आधारमा फरक–फरक क्यामरा बोक्ने गरेको छु ।
मैले सानैदेखि नै फोटोग्राफीमा रुचि राख्दै आएको थिएँ । अहिलेसम्म मैले धेरै फोटो खिचेको छु । तर, पुराना सबै फोटो एकत्रित गर्न सकिएको छैन । आउँदा दिनमा समय मिलाएर फोटो खिच्नकै लागि निस्कने योजना छ । गत वैशाखको भूकम्पले जनधनको ठूलो क्षति गर्‍यो । ती दृश्य क्यामरामा कैद गर्न मन लागेपछि व्यस्तताका बीच पनि समय निकालेर फोटो खिच्न निस्केको थिए । त्यतिवेला केही राम्रा–राम्रा फोटो खिच्न सफल पनि भएको छु ।
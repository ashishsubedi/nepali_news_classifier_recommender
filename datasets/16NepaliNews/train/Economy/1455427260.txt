
﻿काठमाडौं, २ फागुन – मासिक करिब ४० करोड रुपैयाँबराबरका शृंगारका सामान नेपाल भित्रिरहेको भन्सार विभागको तथ्यांकले देखाएको छ । विभागका अनुसार चालू आर्थिक वर्षको पहिलो ६ महिनामा विभिन्न मुलुकबाट २ अर्ब ३६ करोड रुपैयाँबराबरको शृंगारका सामान भित्रिएका छन् । यो रकम मासिक औसत ३९ करोड ३३ लाख रुपैयाँ हो ।
यो तथ्यांक गत वर्षभन्दा ४० प्रतिशत कम हो । गत आवको सोही अवधिमा ३ अर्ब ९० करोडबराबरको शृंगारको समान भित्रिएको थियो । शृंगारका सामानबाट ६७ करोड ५९ लाख रुपैयाँ भन्सार राजस्व असुली भएको छ । पछिल्लो समय नाकामा अवरोध तथा आन्दोलनका कारण अन्य वस्तुको व्यापार घटेसँगै शृंगारको सामान घटेको हो । सबै नाका खुला भएकाले अबदेखि शृंगार समानको आयात विस्तारै बढ्ने अनुमान विभागको छ ।
शृंगारका सामानमा पफ्र्युम र कस्मेटिक सामग्री बढी छ । भारत, थाइल्यान्ड, ताइवान, स्पेन, चीन, हङकङ, अमेरिकालगायत मुलुकबाट शृंगारका सामान आयात भइरहेको विभागले जनाएको छ । वैदेशिक रोजगारी जाने नेपाली युवाको वृद्धिसँगै रेमिट्यान्स र जीवनस्तर सुधार भएको छ । यसले सहरीया जीवन विस्तार भएकाले शृंगारका सामान आयात हुन थालेको हो ।
त्यस्तै फर्निचर, म्याट्रेसलगायत १ अर्ब १९ करोड रुपैयाँबराबरको आयात भएको छ । खेलौना तथा खेलकुदका सामग्री ४० करोड ५४ लाख रुपैयाँबराबरको भित्रिएको छ । आधुनिक जीवनशैली विस्तार भइरहेकाले विदेशको आयात हुन थालेको हो । इटाली, जर्मनी, अस्ट्रिया, भारत, चीन थाइल्यान्ड युनाइटेड अरब इमिरेट्सलगायत मुलुकबाट यस्ता आयात हुँदै आएको छ ।
  मासिक ४० करोडका कस्मेटिक सामान खपत        
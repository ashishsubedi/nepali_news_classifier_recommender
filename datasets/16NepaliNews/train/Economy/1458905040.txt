
﻿काठमाडौं, १२ चैत – कोरियन भाषा परीक्षाको आवेदन फर्म अनलाइनमार्फत भर्ने व्यवस्थाका लागि आवश्यक सफ्टेवयर निर्माणका लागि ४ वटा कम्पनीले आवेदन दिएका छन् । ईपीएस कोरिया शाखाका प्रमुख डिल्लीराम बाँस्तोलाले भाषा परीक्षाको आवेदन फर्म अनलाइनमार्फत भर्ने व्यवस्थाका लागि सफ्टवेयर निर्माणको टेन्डर आह्वान गरेबमोजिम ४ वटा कम्पनीले आवेदन दिएको जानकारी दिए ।
“हामीले सिलबन्दी आवेदन आज खोलेका छौं,” उनले भने, “त्यसको मूल्यांकन गरी छनोट गरिनेछ, त्यसपछि कम्पनीसँग सम्झौता गरी काम अगाडि बढाइनेछ ।”
सफ्टवेयरका लागि एफवान सफ्टवेयर इन्टरनेसनल प्रालि हात्तीसार र इन्जिनियरिङ सोलुसन प्रालिको आवेदन परेको छ । त्यस्तै, संयुक्त लगानीमा दुई कम्पनी इन्छुक देखिएका छन् । योङ माइन्ड क्रिएसन प्रालि तथा सफ्ट ट्रेक इन्फोसिस प्रालि शान्तिनगर र एप्लाइड इनोभेसन प्रालि तथा ड्राइ आइ सोलुसन प्रालि कुपन्डोलको आवेदन परेको ईपीएस शाखाले जनाएको छ ।
भाषा परीक्षा अनलाइनमार्फत भर्ने व्यवस्थाका लागि सफ्टवेयर जडानको काम ३/४ महिना लाग्ने भएकाले अर्काे वर्षबाट अनलाइनमार्फत फर्म भर्ने व्यवस्था सुरु हुने प्रमुख बाँस्तोलाले बताए । “यो वर्षबाट नै अनलाइनमार्फत परीक्षा फर्म भर्ने योजना थियो,” उनले भने, “तर, यो वर्षको भाषा परीक्षाको फर्मको सूचना वैशाखभित्र निकाल्नुपर्ने भएकाले अनलाइनमार्फत फर्म भर्ने व्यवस्था गर्न नसकेको हो ।”
रोजगारका लागि दक्षिण कोरिया आकर्षक गन्तव्य मुलुक भएकाले हजारौं नेपाली युवा घण्टौंसम्म लाइन बसेर आवेदन फर्म भर्दै आएका छन् । कोरियामा १ लाख लागतमा मासिक १ लाख रुपैयाँभन्दा बढी कमाइ हुन्छ । “अनलाइनबाट फर्म भर्ने सुरु भएपछि युवाहरूले साइबरबाट फर्म भर्न सकिन्छ,” प्रमुख बाँस्तोलाले भने, “घण्टौं लाइन बस्ने व्यवस्था अन्त्य हुनेछ ।”
सीबीटीमा ५५ प्रतिशत उत्तीर्ण
रोजगार अनुमति प्रणाली (ईपीएस)अन्तर्गत दक्षिण कोरिया जानका लागि लिइएको कम्प्युटरमा आधारित परीक्षा (सीबीटी)मा ५५ प्रतिशत युवा उत्तीर्ण भएका छन् । सीबीटी परीक्षामा कोरिया गई ५ वर्ष अवधि काम गरी फर्केका कामदार सहभागी हुन पाउँछन् ।
शाखा प्रमुख बाँस्तोलाले यस पटकको सीबीटी परीक्षामा सहभागी भएका ६१६ कामदारमध्येमा ३४३ उत्तीर्ण भएको जानकारी दिए । “यो परीक्षा हरेक ३÷३ महिनामा हुन्छ,” उनले भने, “उत्तीर्ण संख्या पनि बढी नै छ, जुन पहिलोपटक कोरिया जान लिइएको परीक्षाभन्दा बढी हो ।” काम गरी फर्केका कामदारले कोरियासम्बन्धी सबै ज्ञान हुने भएकाले पहिलो प्राथमिकता दिन लागिएको हो ।
  अनलाइन फर्म भराउन ४ कम्पनीको आवेदन        

﻿काठमाडौं  । नेपालमा मनी एक्सचेन्जको काम गरेर पैसा र इज्जत कमाएका अधिकांश व्यवसायी वास्तवमा हुन्डीको अवैध धन्दामा संलग्न रहेको तर धेरैको पहुँच उपल्लो राजनीतिक तहमा भएकाले प्रहरीले सहजै कारवाही समेत गर्न नसक्ने अवस्था रहेको महानगरीय अपराध महाशाखाका प्रमुख एसएसपी सर्वेन्द्र खनालले बाह्रखरीलाई बताएका छन् ।
“नाम कहलिएका रेमिट कम्पनी यसमा अगाडी छन्”, उनले भने, “त्यस्ता कम्पनीमाथि कडा निगरानी गर्दै आएका छौं ।”
मनी एक्सचेन्ज, ट्राभल एजेन्सी, रेस्टुरेन्ट, डिपार्टमेन्टल स्टोर, ट्राभल एजेन्सी, मनी ट्रान्सफरजस्ता व्यवसाय सञ्चालन गर्ने धेरै व्यवसायीको वैकल्पिक काम हुन्डी बनेको खनालले जानकारी दिए । “एउटा मनी एक्सचेन्ज खोल्यो, धन्दै अर्कै चलायो,” उनले बाह्रखरीसँग भने, “बाहिर बोर्डमा विभिन्न व्यवसायको नाम उल्लेख गरे पनि उनीहरूको भित्री धन्दा अवैध रूपमा पैसा खेलाउनु हो ।”
खनालले ट्राभलको आवरणमा हङकङ, अस्ट्रेलिया र बेलायतबाट हुन्डीमार्फत नेपालमा रकम भित्र्याउने गरेको खुलेको जानकारी दिए । उनका अनुसार स्वदेशबाट मात्रै हैन, विदेशबाट पनि हुन्डीमार्फत ठूलो रकम नेपाल भित्रिने गरेको छ ।
एक अनौपचारिक श्रोतका अनुसार नेपालमा अहिले जति रेमिट्यान्सको पैसा भित्रिएको छ त्यो कूल पैसाको करिब ६० प्रतिशत मात्र हो, बाँकी ४० प्रतिशत हुन्डी मार्फत काम गर्नका लागि उतै राखिन्छ ।
राष्ट्र बैंकको तथ्यांकमा आर्थिक वर्ष २०७१/०७२ मा ६ खर्ब १७ अर्ब रुपैयाँ रेमिट्यान्स नेपाल भित्रिएको छ । यदि ४० प्रतिशत मात्रै हुन्डीमार्फत कारोवार हुने आंकलन गर्ने हो भने करिब रु. २ खर्ब बराबरको विदेशी मुद्रा नेपाल प्रवेशनै गरेन ।
हुन्डी कारोबारी आरोपमा पक्राउ गरेको आधारमा ट्राभल, मनी चेन्जर, सुन र शैक्षिक परामर्श व्यवसायीको हुन्डीमा संलग्नता बढी देखिन्छ । काठमाडौंको न्युरोड, ठमेल, दरबारमार्ग, खिचापोखरी, बौद्ध, स्वयम्भू, कलंकी र बालुवाटार क्षेत्रमा बढी हुन्डी कारोबार हुने देखिन्छ ।
नेपाल राष्ट्र बैंकका प्रवक्ता त्रिलोचन पंगेनीले नेपालमा हुन्डीमार्फत के÷कति कारोबार हुन्छ, त्यसको यकिन तथ्यांक नभएको बताए । “ठूलो रकम हुन्डीमार्फत कारोबार हुन्छ,” उनले भने, “अवैध कारोबार हुने रकमको तथ्यांक राष्ट्रबैंकसँग पनि छैन ।”
ठूला शानसँग बस्छन्, साना फँस्छन् 
महानगरीय प्रहरी वृत्त लैनचौरले गत बैशाख ६ गते काठमाडौं मलबाट १२ लाख ५० हजार रुपैयाँ नगदसहित अवैध हुन्डी कारोबारी लव नेपाल र दलबहादुर पुनलाई नियन्त्रणमा लियो ।
पैसाको कारोबार गरिरहेको सूचना पाएपछि सादा पोसाकमा खटिएका प्रहरीले नेपाल र पुनलाई पक्राउ गरे । उनीहरुमाथि अनुसन्धान गर्दा खुल्यो– उनीहरु हुन्डी कारोबारी रहेछन् ।
महानगरीय प्रहरी अपराध महाशाखाले असोज १३ गते सुन्धारा, न्युरोड र ठमेल क्षेत्रमा रहेका नौ वटा ट्राभल र मनी एक्सचेन्जमा छापा मारेर २ करोड बढी रकमसहित नौ जना सञ्चालक पक्राउ गरेको थियो । त्यसैगरी, गत फागुनमा १७ गते महाबौद्धका हुन्डी कारोबारीलाई नियन्त्रणमा लिएर कारबाही अघि बढाएको महाशाखाले उपलब्ध गराएको तथ्यांकमा उल्लेख छ ।
पक्राउ परेका हुन्डी व्यवसायी सबैले कुनै ठूलो मनी एक्सचेन्जका मालिक प्रति संकेत गरेको श्रोतले बताएको छ । अलिकति प्रमाण हुने बित्तिकै ती ठूला आरामसँग बसेका सफेदपोश भक्षकलाई नछाड्ने प्रण प्रहरीले गरेको थाहा भएको छ ।
यसरी हुन्छ हुन्डी कारोबार
मानौं तपाईं मलेसियामा हुनुहुन्छ । तपाईंले नेपालमा पैसा पठाउनु छ । हुन्डीवालाले नेपालको एजेन्टलाई खबर गर्छ । तपाईंको आफन्तले तत्काल भुक्तानी पाउँछ । तपाईंलाई लाग्ला– त्यो पैसा आफ्नो घरमा त पुग्यो, यताको एजेन्टले उताको एजेन्टलाई चाहिँ कति दिनमा, कसरी नेपाल पठाउला ? त्यसबापत उसलाई के फाइदा होला ?
“पैसा पुग्दैन” अर्थशास्त्री डाक्टर विश्वम्भर प्याकुर्यालले भने, “त्यो पैसा चीन, हङकङ, थाइल्यान्ड, भारतजस्ता देशमा पुग्छ । त्यहाँबाट नगद होइन, सामान नेपाल जान्छ ।”
प्याकुर्यालले विदेशबाट नेपाल भित्रिने पैसा पनि विभिन्न माध्यमबाट हुन्डी कारोबारीकहाँ पुग्ने गरेको बताउँदै त्यसबाट प्राप्त हुने आयकरबाट पनि राज्य ठगिने गरेको उदाहरण प्रस्तुत गरे ।
“मलेसियाको एउटा हुन्डीवालाले केही व्यक्तिबाट एक लाख अमेरिकी डलर जम्मा ग¥यो,” प्याकुर्यालले भने, “त्यो पैसा चीन पुग्यो । नेपालमा सम्बन्धित व्यक्तिका आफन्तलाई उताको व्यापारीले त्यति नै रकम भुक्तानी दिन्छ । ऊ १० हजार डलरको आयात अनुमतिपत्र लिएर चीन पुग्छ । त्यहाँ एक लाख डलरको सामान किन्छ । त्यसलाई कम मूल्यांकन गराई जम्मा १० हजारको बनाएर नेपाल पु¥याउँछ । भन्सार १० हजार डलरका सामानको भन्सार तिर्छ । त्यति नै मूल्यांकनका आधारमा भ्याट बुझाउँछ । हुँदाहुँदा आयकरमा पनि राज्य ठगिन्छ । त्यति मात्र होइन, देशका लागि त्यो अत्यन्त घातक हुन्छ ।”
हुन्डीको पैसा आपराधिक गतिविधिमा जान्छ 
एसएसपी खनाल भन्छन्, “हुन्डीमार्फत नेपाल भित्रिएको पैसा अवैध हतियार किन्न, अपहरणको फिरौती दिन र अन्य आपराधिक काममा जान्छ । झट्ट हेर्दा हुन्डीबाट राजस्व छलिएको मात्र देखिए पनि अन्ततः यसका कारण अपराध बढेको छ ।”
उनका अनुसार हुन्डी कारोबार रोक्न प्रहरीले सक्रियता बढाएको छ । खनाल महाशाखाको प्रमुख बनेर आएपछि हुन्डी कारोबारीमाथि कडा निगरानी राख्दै संलग्न/सञ्चालकलाई पक्राउ समेत गरेका छन् ।
“आर्थिक अपराधसँगै समाजमा अवैध पैसा बढ्ने र त्यसले विभिन्न खाले अपराध बढाउने भएकाले नियन्त्रण जरुरी थियो,” उनले भने, “यो पेसा अपराधबाट सुरु हुन्छ, झन् ठूलो अपराधमा टुंगिन्छ ।”
हुन्डीबाट दैनिक करोडौंको कारोबार हुने उनको अनुमान छ । “एक लटमा एकै जनाबाट दुई करोड रुपैयाँसम्म बरामद गरियो,” खनालले भने, “दिनभरिमा एकै व्यक्तिले केही करोडको काम गर्ने देखियो । काठमाडौंमा त्यस्ता व्यवसाय सञ्चालन गर्नेको संख्या ठूलो छ ।”
व्यापारमा हुन्डीको पैसा प्रयोग गरी राजस्व मार्ने प्रचलन सुरु भएको वर्षौं भइसक्यो । मलेसिया, कोरिया, दुवईलगायत खाडी मुलुकमा काम गर्न जाने
विदेशी मुद्रा अपचलन
अलि ठूला हुन्डीवालाको नेपालमा पनि मनी एक्सचेन्ज, रेमिटजस्ता देखावटी व्यवसाय हुन्छन् । कतिपय ट्राभल एजेन्सीले पनि यसको काम गर्छन् । “तीमध्ये कतिपयको काम महँगोमा डलर बेच्नु र बाहिर धन्दा गर्नेलाई उपलब्ध गराउनु हो” स्रोतले भन्यो, “अनि, सरकारले सीमा तोकेभन्दा बढी डलर विदेश पुग्छ । उताउतै कारोबार हुन्छ ।”
“सामान निर्यातकर्ताले कमाएको डलर पनि स्वदेश कमै ल्याउँछन् । विदेशमै डलरमा खाता खोल्ने, उतै महँगोमा बेच्ने गर्छन्” प्याकुर्याल भन्छन्, “सँगसँगै दुइटा व्यापार हुन्छ, एउटा सामानको, अर्को विदेशी मुद्राको । त्यसलाई सजिलो पारिदिएको छ हुन्डीले ।”
हुन्डी कारोबार राष्ट्र र अर्थतन्त्र दुवैका लागि घातक हुने प्याकुर्यालको भनाइ छ । भ्रष्टाचार गरेको कालोधनलाई सेतो बनाउने राम्रो उपाय हुन्डी नै हो । अवैध पैसा हुन्डीबाट विदेश पठाउने, उताबाट वैदेशिक लगानीका नाममा नेपालमै ल्याउने ‘घरानियाँ’ पारा निकै बढेको छ । कहलिएका व्यापारी यसमा संलग्न छन् ।
अवैध सुन र मुद्रा तस्करी, काला बजारी, अवैध आम्दानी र ट्याक्स छलीबाट आर्जन सम्पत्ति बाहिर पठाउन र वैध आवरणमा पुनः नेपाल भित्र्याउन संगठित समूह हुन्डीमा सक्रिय छन् । वैदेशिक रोजगार क्रममा विभिन्न देशमा रहेका नेपालीको रकम नेपाल हुन्डी हुँदै भित्र्याउने समूहको सक्रियता उस्तै छ ।

﻿काठमाडौं । राजधानीको व्यापारिक केन्द्र नयाँ बसपार्कमा नयाँ सपिङ कम्प्लेक्स बिजी मल सञ्चालनमा आएको छ । बुधबार एक समारोहबीच पूर्व अर्थमन्त्री डा. रामशरण महत तथा नेपाल उद्योग वाणिज्य महासंघका अध्यक्ष पशुपति मुरारकाले मलको संयुक्त रुपमा उद्घाटन गरेका हुन् ।
राजधानी र मोफसलका ग्राहकलाई लक्षित गरी काठमाडौंको गोंगबुस्थित नयाँ बसपार्कमा बिजी मल सञ्चालनमा ल्याइएको मलका निर्देशक राजु गिरीले जानकारी दिए ।
मल उद्घाटन समारोहमा बोल्दै निर्देशक गिरीले भने, “गुणस्तरीय वस्तु तथा सेवाको उपभोग बढ्दै गएको अवस्थामा सम्पूर्ण सामग्री तथा मनोरञ्जनका स्थल सहित हामीले बिजी मल सञ्चालनमा ल्याएका छौं ।”
उद्घाटनको अवसर पारेर मलले ग्राहकलाई २० प्रतिशत छुटको व्यवस्था गरेको छ । मलमा विभिन्न घरायसी, विद्युतीय सामग्री, मोबाइल सोरुम, लत्ता कपडा, श्रृंगार तथा सौन्दर्य सामग्री, रेष्टुरेन्ट, सिनेमा हल, बैंकको कार्यालय, एटीएम लाउञ्ज लगायत ६० वटा पसल तथा सोरुम सञ्चालनमा आइसकेको छ ।
वैशाख २९ देखि जेठ १ गतेसम्म विभिन्न साङ्गितिक कार्यक्रम निरन्तर रुपमा आयोजना हुने छन् । जेठ १ गते शनिबार माउन्ट ८८४८, सिने गुरुङलगायतका चर्चित व्याण्ड तथा कलाकारको प्रस्तुतिका साथ भव्य साङ्गितिक कार्यक्रमको पनि आयोजना हुँदैछ ।
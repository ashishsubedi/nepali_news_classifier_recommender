
﻿छविलाल बगाले
लमजुङ, ६ फागुन – २ वर्षअघि नै निर्माण सम्पन्न गर्ने गरी शिलन्यास गरिएको मोटरेबल पुल ठेकेदारको लापरबाहीका कारण अझै सम्पन्न हुन सकेको छैन् । पूर्वी लमजुङको दोर्दी करिडोरमा नौथर–शेरा जोड्ने गरी निर्माण गर्न लागिएको मोटरेबल पुलको काम गर्दा गर्दै ठेकेदार फरार भएपछि निर्माण कार्यले गति लिन नसकेको हो ।
आधादर्जन बढी गाविसका बासिन्दालाई लक्षित गरी निर्माण गरिन लागेको यो पुल ०६८ सालमा शिलन्यास भए पनि अहिलेसम्म ३ वटा पिलर राख्ने बाहेक अन्य काम हुन सकेको छैन ।
झन्डै ३ करोडको लागतमा निर्माण गर्न लागिएको मोटरेबल पुलमा पिलरबाहेक अन्य कुनै कार्य अघि बढ्न नसकेको निर्माण समितिका सचिव मोहनप्रसाद घिमिरे बताए । “०७० असार मसान्तसम्ममा पुल निर्माणको कार्य सकिनुपर्ने थियो,” सचिव घिमिरे भन्छन्, “काम गर्दा गर्दै ठेकेदार भाग्यो । त्यसपछि कसैले पनि वास्ता राखेका छैनन् ।”
पुलको डिजाइन गलत भएपछि ठेकेदार कम्पनीले उपकरण बिग्रिएको बाहना बनाएर मर्मतका लागि फिर्ता लगेको भन्ने सुन्नमा आएको स्थानीयहरू बताउँछन् । “०६८ सालदेखि ०७० सम्म ठेकेदार कम्पनी सपना जय बाबा जेभीले १÷१ वर्षको फरकमा एउटा एउटा खाडल खन्दै पिलर राख्दै आयो र विगत २ वर्षदेखि सिन्को पनि भाँच्ने काम गरेन,” सचिव घिमिरेले भने, “सोही करिडोरमा निजी क्षेत्रले ८ महिनामा मोटरेबल पुलको निर्माण गरी यातायात समेत सुचारु भइसकेको छ तर विगत ५ वर्षदेखि निर्माण थालेको नौथर–शेरा जोड्ने मोटरेबल पुलको हालत भने यस्तो ?”
ठेकेदार कम्पनी सपना बाबा काठमाडौंले पुल निर्माणमा वास्ता नगरेपछि स्थानीयहरूमा पुल नबन्ने होकी भन्ने चिन्ताले सताउन थालेको सचिव घिमिरेको गुनासो छ । “प्राविधिक रूपमा पुल निर्माणको डिजाइन गलत भएपछि ठेकेदार कम्पनीले हात झिकेको सुन्नमा आएको छ,” उनले भने, “अब डिभिजन कार्यलय दमौलीमा डेलिगेसन जाने तयारीमा छौं ।”
यता सोही क्षेत्रका सांसद जमिन्द्रमान घलेले पुल निर्माणका लागि आफू सरोरकावाला निकायहरूमा धाइराखेको बताए । “काम नगर्ने ठेकेदारलाई ‘ब्ल्याक लिस्ट’ मा राख्न डिभिजन कार्यलय किन ढिलाइ गरिरहेको छ ?” उनले भने, “उसले काम गर्दैन भने अर्कोलाई दिएर विकास निर्माणको काम चाँडो गरी सक्नुपर्छ ।”
दोर्दी करिडोरमा बल्लतल्ल परेको मोटरेबल पुल समयमा नबन्दा एकातिर त्यस क्षेत्रका नौथर, श्रीमञ्ज्याङ, पाचोक, ढोडेनी, फलेनीलगायत आधादर्जन बढी गाविसका बासिन्दालाई समस्या परेको छ । पुल निर्माणमा ढिलाइ भएपछि सबैभन्दा समस्या निर्माणमा गएका जलविद्युत् आयोजनाहरूलाई परेको छ । दोर्दी करीडोरमा निर्माणाधीन ४९.६ मेगावाटको सुपर दोर्दी–ख, २७ मेगावाटको दोर्दी खोला, २५ मेगावाटको माथिल्लो दोर्दी–ए, २ मेगावाटको छ्याङदी जलविद्युत् आयोजनाहरूलाई समस्या परेको छ ।
  निर्माण कार्य छाडेर ठेकेदार फरार        
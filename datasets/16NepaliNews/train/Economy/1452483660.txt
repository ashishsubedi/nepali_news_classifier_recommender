
﻿
सन्तोष थापा/नयाँ पत्रिकापर्वत, २७ पुस
जिल्लाको भंगरा गाविसका किसान सहकारीमार्फत आयआर्जनमा लागेका छन् । भंगराका ६६ घर परिवार गाउँमा गठन गरिएको भंगरा कफी सहकारी समूहमा आबद्ध भएपछि आयआर्जन बढ्न थालेको हो ।
पर्वतमा तीन वर्षदेखि गुड नेवर्स इन्टरनेसनलको सहयोगमा सञ्चालित असल छिमेकी नेपाल पर्वत सामुदायिक विकास परियोजनाले स्थानीय किसानलाई आयआर्जनमा सहयोग गर्दै आएको छ ।
भंगराका १ सय ३५ भन्दा बढी विपन्न बालबालिकाको शिक्षा, स्वास्थ्य क्षेत्रमा काम गर्दै आएको परियोजनाले अभिभावकलाई जीविकोपार्जन सञ्चालन गर्ने उद्देश्यले सहकारी समूह गठन गरेको हो । अहिले समूहमा आबद्ध भएपछि किसानले कफीखेतीसँगै बाख्रापालन, कुखुरापालन, तरकारीखेती गर्दै आएका छन् ।
आयआर्जनका कार्यक्रम सञ्चालन भएपछि किसानको जीवनस्तरमा परिवर्तन आउन थालेको स्थानीय शिक्षक युवराज सुवेदीले बताए । आयआर्जनका गतिविधि सञ्चालन गर्नेमा वृद्धवृद्धा र कतिपय वैदेशिक रोजगारीबाट फर्किएका युवा पनि छन् । ‘सबै युवा पैसा कमाउन विदेश लागेका छन्,’ टनेलमा टमाटरखेती गर्दै आएका युवा रामचन्द्र पंगालीले भने, ‘एउटै टनेलबाट ६ महिनामा डेढ क्विन्टल टमाटर उत्पादन गरी बिक्री गरेँ ।’
परियोजनाले सहकारीमा आबद्ध सदस्यका लागि ३ लाख रुपैयाँ घुम्तीकोषका रूपमा रकम प्रदान गरेको छ । सहकारी सदस्यले आन्तरिक कोषलगायत अन्य विभिन्न कोषमा गरी ६ लाख रुपैयाँ सहकारीमा संकलन गरिसकेका छन् ।
परियोजनाले भंगरा गाविसका विभिन्न ४ विद्यालयमा खानेपानी, स्वास्थ्य शिविर, प्राविधिक शिक्षा, बालकक्षामा सिकाइ सामग्री प्रदान तथा सिकाइ तालिमलगायतमा सहयोग उपलब्ध गराएको संयोजक राजेन्द्र लोहारले जानकारी दिए ।फेरिँदै जीवनस्तर
महोत्तरीमा ग्रामीण क्षेत्रका महिलाले १–१ रुपैयाँ जम्मा गरी सहकारी स्थापना गरेपछि जीवनस्तर फेरिन थालेको छ । दाउरा र रक्सी बिक्री गर्दै आएका सयौँ महिला सहकारीबाट ऋण लिएर करेसाबारी, पशुपालनजस्ता आयआर्जनमूलक व्यवसायमा लागेपछि जीवनस्तर फेरिन थालेको हो ।
बेलगाछीकी मनकुमारी थापामगरले आफ्नै नेतृत्वमा रहेको सहकारीबाट सहुलियत दरमा ऋण लिई करेसाखेती र पशुपालन थालेकी छिन् । सेवा सामाजिक उद्यमी सहकारी संस्था बेलगाछीकी अध्यक्षसमेत रहेकी मगर अहिले आफ्नै घरमा गोबरग्यास बनाएर रक्सी पार्नुको सट्टा पशुका लागि साँझ–बिहान खोले पकाउन व्यस्त हुन्छिन् ।
मगरको करेसाबारीमा बोडी, मकै र उखुखेती उत्पादन हुँदै आएको छ । गोठमा आधा दर्जनभन्दा बढी बाख्रा र एउटा भैँसीसमेत पालेकी उनले अहिले आफँैले फलाएको तरकारी गौशाला बजारमा बिक्री गर्छिन् । मनकुमारीजस्तै गौरीवासकी मञ्जु फुँयालको पनि सहकारीमा आबद्ध भएर जीवनस्तर फेरिएको छ । खोलामा गिट्टी कुट्ने मञ्जु अहिले पशुपालनमा लागेकी छिन् ।
महिला केन्द्र बहुउद्देश्य सहकारी संस्था बर्दिवासबाट सहुलियत ब्याजदरमा लिएको १० हजारले उनको जीवनस्तर फेरिएको हो ।
महिला केन्द्र बहुउद्देश्य सहकारी संस्था बर्दिवासकी उपाध्यक्ष रञ्जना माझी (श्रेष्ठ) अहिले सांसद छिन् । महिला समूह बनाएर सहकारीमा आबद्ध गराउने माझी सांसद बन्न सफल भएकी हुन् ।
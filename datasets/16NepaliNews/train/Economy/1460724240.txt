
﻿लोकबहादुर चापागाई
काठमाडौं, ३ वैशाख – बाह्य मुलुकमा गएका नेपाली कामदारले कुल गार्हस्थ्य उत्पादन (जीडीपी)को तुलनामा २९.४ प्रतिशत रकम मुलुक पठाएका छन् । जीडीपीको तुलनामा नेपाली कामदारले पठाएको रेमिट्यान्स रकम विश्वमै तेस्रो धेरै हो । सन् २०१४ मा नेपाल तेस्रो स्थानमै थियो ।
विश्व बैंकले बिहीबार संक्षिप्त प्रवास र विकाससम्बन्धी प्रतिवेदन सार्वजनिक गर्दै नेपालमा भूकम्पका बाबजुद रेमिट्यान्समा उच्च वृद्धि भएको जनाएको छ । सन् २०१५ मा नेपालमा ७ अर्ब डलर रेमिट्यान्स भित्रिएको प्रतिवेदनमा उल्लेख छ ।
ताजकिस्तानको जीडीपी रेमिट्यान्स अनुपात सबैभन्दा उच्च ३६.६ प्रतिशत अर्थात् ३.१ अर्ब डलर छ । दोस्रोमा रहेको क्रिज रिपब्लिकको जीडीपी रेमिट्यान्स अनुपात ३०.३ प्रतिशत छ । क्रिजले १.७ अर्ब डलर भित्र्याएको छ । २७.१ प्रतिशत जीडीपी रेमिट्यान्स अनुपात रहेको टोङ्गो नेपालभन्दा पछाडि छ ।
२०१५ मा रेमिट्यान्स २०.९ प्रतिशतले बढेको प्रतिवेदनले जनाएको छ । यसअघि, वर्ष २०१४ मा रेमिट्यान्स वृद्धिदर ३.२ प्रतिशतमात्रै थियो । भूकम्पपछि परिवारको रेखदेख गर्न ठूलो संख्यामा कामदार फर्किएको जनाइएको छ ।
भूकम्पपछि औसतमा दैनिक ४ हजार नेपाली स्वदेश फर्किएको र यो अनुपात त्यसअघिको मुलुक फर्कनेको भन्दा पाँच गुणासम्म बढी हो । केन्द्रीय तथ्यांक विभागका अनुसार ५६ प्रतिशत घरधुरीले विपे्रषण प्राप्त गर्छ । हाल दैनिक औसत १ हजार ५०० नेपाली बिदेसिने गरेका छन् भने भारतबाहेक करिब ४२ लाख व्यक्ति विदेशमा रहेको अनुमान छ ।
रेमिट्यान्स पठाउँदा लाग्ने खर्च पनि उल्लेख्य रूपमा घटेको विश्व बैंकले जनाएको छ । विकासोन्मुख मुलुकमा रेमिट्यान्स पठाउँदा लाग्ने लागत कम हुँदै गएको विश्व बैंकको गरेको छ । सन् २०१४ को चौथो त्रैमासमा २०० डलर पठाउन ५.९ प्रतिशत रकम लाग्नेमा २०१५ को अन्तिम त्रैमासमा आउँदा ५.४ प्रतिशतमात्रै लिने गरिएको छ ।
भूकम्पका कारण युनाइटेड अरब इमिरेट्सले रेमिट्यान्स पठाउँदा लाग्ने शुल्क मिनाहा गरेकाले २०१५ को अन्तिम त्रैमासमा ०.२ प्रतिशतमात्रै लागत परेको प्रतिवेदनमा उल्लेख छ । थोरै रकम पठाउने, पठाउने र बुझ्ने दुवैतर्फ प्रतिस्पर्धाको अभाव, उच्च नियामकीय बोझ र नीतिगत जडता (रेगुलेटरी बर्डेन्स एन्ड पोलिसी रिजिडिटिज्) का कारण कतिपय मुलुकमा रेमिट्यान्स लागत उच्च देखिएको बैंकले जनाएको छ । विश्व बैंकले धेरै देशमा रेमिट्यान्स अत्यन्तै महत्वपूर्ण रहेको र दक्षिण एसियामा नेपालसहित पाकिस्तान, श्रीलंका र बंगलादेशमा जीडीपी रेमिट्यान्स अनुपात ६ प्रतिशतभन्दा माथि रहेको जनाएको छ ।
भारत २०१५ मा सबैभन्दा बढी रेमिट्यान्स प्राप्त गर्ने मुलुक हो । भारतले गत वर्ष ६८.९ अर्ब डलर रेमिट्यान्स भित्र्याएको छ, जुन अघिल्लो वर्षको तुलनामा २.१ प्रतिशत कम हो । २०१५ मा रकमका आधारमा अधिक रेमिट्यान्स प्राप्त गर्ने दोस्रो मुलुक चीनले ६३.९ अर्ब डलर र तेस्रो फिलिफिन्सले २८.५ अर्ब डलर भित्र्याएको छ । विश्वव्यापी रूपमा २०१५ मा ४ खर्ब ३२ अर्ब अमेरिकी डलर रेमिट्यान्स कारोबार भएको छ ।
समग्रमा रेमिट्यान्स वृद्धि दर २०१५ मा घटेको छ । २०१४ मा रेमिट्यान्स वृद्धि दर ३.२ प्रतिशत रहेकोमा २०१५ मा ०.४ प्रतिशतमात्रै छ । २०१६÷१७ मा विकासोन्मुख देशहरूमा रेमिट्यान्स वृद्धि दर ४ प्रतिशत रहने अनुमान विश्व बैंकको छ । प्रतिवेदनले आप्रवासी कामदारहरू साना देशमा उच्च (कतारमा ९१ प्रतिशत, संयुक्त अरब इमिरेट्समा ८८ प्रतिशत र कुवेतमा ७२ प्रतिशत) रहेको देखाएको छ ।
विश्व बैंकको माइग्रेसन एन्ड रेमिट्यान्स फ्याक्ट सिट २०१६ अनुसार २५ करोड अर्थात् कुल जनसंख्याको ३.४ प्रतिशत मानिस विदेशमा काम गरिरहेको उल्लेख छ । नेपालमा उच्च दरमा रेमिट्यान्स भित्रिए पनि त्यसको अधिक हिस्सा उपभोगमा जान्छ । रेमिट्यान्सको करिब ७० प्रतिशत उपभोगमा खर्च हुने गरेको छ । त्यसमा पनि खाद्यान्न र विलासी वस्तुमा खर्च उच्च छ ।
  रेमिट्यान्स भित्र्याउनेमा नेपाल तेस्रो        
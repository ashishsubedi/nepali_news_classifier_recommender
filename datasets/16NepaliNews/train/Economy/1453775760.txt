
﻿
मोफसलमा खोलेपछि मात्र राजधानीमा खोल्न पाइनेयज्ञ बञ्जाडे/नयाँ पत्रिका काठमाडौं, १२ माघ
धितोपत्र ब्रोकरले काठमाडौं उपत्यकालगायत नजिकका केही जिल्लामा शाखा विस्तार (रिमोट वर्क स्टेसन–आरडब्लुएस) गर्न अनिवार्य रूपमा राजधानीबाहिर शाखा खोल्नुपर्नेछ । नेपाल स्टक एक्सचेन्ज (नेप्से)ले आरडब्लुएस विस्तारसम्बन्धी कार्यनीति जारी गर्दै ब्रोकरहरूलाई यस्तो निर्देशन दिन  लागेको हो । धितोपत्र कारोबारलाई मुलुकभर  विस्तार गर्ने उद्देश्यले नयाँ व्यवस्था गरिएको हो । सोमबार नेप्सेको वेबसाइटमा उक्त प्रेस विज्ञप्ति राखिएको थियो ।
सोही प्रक्रियाका लागि नेप्सेले नेपालका जिल्लालाई ‘क’, ‘ख’ र ‘ग’ वर्गमा विभाजन गरिएको छ । तीमध्ये ‘क’ वर्गमा ९ जिल्ला राखिएको छ । ती जिल्लामा एउटा शाखा  (आरडब्लुएस) विस्तार गरी ‘ग’ वर्गका जिल्लामा कम्तीमा एउटा शाखा विस्तार गर्नुपर्ने व्यवस्था नेप्सेले गरेको छ । ब्रोकरहरूले आरडब्लुएस सञ्चालनमा पर्याप्त भौतिक र मानवीय पूर्वाधारसहित नेप्सेमा आवेदन दिनुपर्नेछ ।
हाल ५० वटा ब्रोकर कम्पनी सञ्चालनमा छन् । तीमध्ये ८ वटा ब्रोकरले ६ जिल्लामा आरडब्लुएस विस्तार गरिसकेका छन् । यस्तै, एउटा ब्रोकरले २ वा सोभन्दा बढी जिल्लामा आरडब्लुएस विस्तार गर्न आवेदन आइसकेको नेप्सेले जनाएको छ । ब्रोकरहरूको मागका आधारमा नेप्सेले थप जिल्लामा आरडब्लुएस विस्तारका लागि प्रक्रिया सुरु गरेको हो । त्यसका लागि आवश्यक प्राविधिक काम सुरु भइसकेको नेप्सेले बताएको छ ।
हाल नेप्सेको प्रणालीबाट १ सय २० वटा ‘ट्ेरडिङ लगइन’सहित १ सय ६० वटा ‘लगइन’ प्रयोग भइरहेको छ । तत्कालै २ सय ९० वटा विस्तार गर्न सकिनेगरी क्षमता विस्तार गरिएको नेप्सेले जानकारी दिएको छ । २ महिनाभित्रै नेप्सेको कारोबार सेवा देशका सबै प्रमुख सहरमा विस्तार गर्ने योजनाअनुरूप ब्रोकरलाई थप आरडब्लुएस सञ्चालन गर्न कार्यनीति तयार गरिएको नेप्सेले बताएको छ ।हकप्रद र बोनस सेयर सीधै डिम्याट खातामा
अब हकप्रद सेयर र बोनस सेयर सीधै लगानीकर्ताको डिम्याट खातामा जाने भएको छ । नेपाल धितोपत्र बोर्डले सूचीकृत कम्पनीलाई हकप्रद र बोनस सेयर डिम्याट खातामा पठाउन निर्देशन दिएपछि लगानीकर्तालाई उक्त सुविधा प्राप्त भएको हो । बोर्डले सोमबार परिपत्रमार्फत लगानीकर्तालाई उक्त निर्देशन दिएको छ । ‘सूचीकृत कम्पनीले प्रदान गर्ने हकप्रद तथा बोनस सेयर अभौतिक रूपमा लगानीकर्ताको डिम्याट खातामा प्रदान गर्ने व्यवस्था गर्न सूचीकृत कम्पनीहरूलाई निर्देशन दिइएको छ,’ बोर्डद्वारा जारी विज्ञप्तिमा उल्लेख छ ।
यही ३ माघदेखि पूर्ण रूपमा डिम्याट सेयरको मात्र कारोबार भइरहेको छ । सोही व्यवस्थालाई थप प्रभावकारी बनाउन यस्तो निर्देशन दिइएको बोर्डले स्पष्ट पारेको छ । यसले लगानीकर्तालाई उक्त सेयर कारोबार गर्न पुन: अभौतिकीकरण गर्नुपर्ने झन्झटको अन्त्य हुनेछ । साथै, कारोबार प्रक्रिया छिटो हुने बजारको तरलतासमेत वृद्धि हुने बोर्डले दाबी गरेको छ । तर, यो निर्देशनले कम्पनीहरूलाई हकप्रद र बोनस सेयर डिम्याट खातामा पठाउन अनिवार्य भने छैन । बोर्डले भन्यो, ‘लगानीकर्ताको इच्छाअनुसार कम्पनीहरूलाई आग्रह गरी भौतिक रूपमा सेयर प्रमाणपत्र लिन सक्नेछन् ।’नेप्सेका वर्गीकरणमा परेका जिल्लाक वर्ग : मोरङ, सुनसरी, चितवन, कास्की, कैलाली, काठमाडौं, भक्तपुर, ललितपुर र काभ्रे ।ख वर्ग : झापा, इलाम, धनकुटा, सप्तरी, सिराहा, उदयपुर, धनुषा, महोत्तरी, सर्लाही, सिन्धुली, दोलखा, रामेछाप, धादिङ, नुवाकोट, सिन्धुपाल्चोक, बारा, रौतहट, पर्सा, रुपन्देही, मकवानपुर, गोरखा, लमजुङ, तनहुँ, स्याङ्जा, कपिलवस्तु, नवलपरासी, बाग्लुङ, पर्वत, म्याग्दी, दाङ, सुर्खेत, अर्धाखाँची, गुल्मी, पाल्पा, बाँके, बर्दिया, कञ्चनपुर र डडेल्धुरा ।ग वर्ग : पाँचथर, ताप्लेजुङ, भोजपुर, तेह्रथुम, संखुवासभा, खोटाङ, ओखलढुंगा, सोलुखुम्बु, रसुवा, मनाङ, मुस्ताङ, प्यूठान, रोल्पा, रुकुम, सल्यान, डोल्पा, हुम्ला, कालिकोट, मुगु, डोल्पा, दैलेख, जाजरकोट, बझाङ, बाजुरा, दार्चुला, डोटी, जुम्ला, बैतडी।
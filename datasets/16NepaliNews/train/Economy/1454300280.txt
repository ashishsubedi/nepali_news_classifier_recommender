
﻿
तनहुँ/ दुग्ध उत्पादक सहकारी संघले व्यास नगरपालिकास्थित रानीगाउँमा २ करोड लागतमा चिस्यान केन्द्र स्थापना गरेको छ । तनहुँ, लमजुङ र गोरखाका दुग्ध उत्पादक कृषकलाई लक्षित गरी चिस्यान केन्द्र स्थापना गरिएको हो ।
संघका केन्द्रीय वरिष्ठ उपाध्यक्ष एवं जिल्ला अध्यक्ष अम्बरबहादुर कुँवरले केन्द्रले चीनबाट १५ लाखको लागतमा दूधमा रहेका ब्याक्ट्रेरियानाशक, दूध प्रशोधन गर्ने र दूधमा बाक्लोपन देखाउने हुमनाइज नामक मेसिन ल्याउन लागेको जानकारी दिए ।
‘लोगोसहितको दूधको प्याकिङ जति सक्दो छिटो ल्याउने तयारी गरेका छौँ,’ उनले भने । पछिल्लो समय जिल्ला दुग्धजन्य क्षेत्रमा आत्मनिर्भर बन्दै गएको छ ।
पशु कार्यालयबाट गोठ सुधार कार्यक्रम र अनुदान रकम पाउन थालेपछि पशुपालन व्यवसाय फस्टाउँदै गएको छ । नाकाबन्दीअघि जिल्लामा दैनिक १२ हजारदेखि १३ हजार लिटर दूध उत्पादन हँुदै आएकोमा हाल दूध उत्पादन ५ हजार लिटरमा झरेको छ । ३ हजार लिटर अन्य जिल्लामा निर्यात हुँदै आएको छ । पेट्रोलियम अभावका कारण पराल, दाना, चोकरलगायतका आहारा खुवाउन समस्या भएको छ । चिस्यान केन्द्र स्थापनाका लागि व्यावसायिक कृषि तथा व्यापार आयोजनाबाट ४० लाख, राष्ट्रिय योजना आयोगको सहकारी सुदृढीकरण कार्यक्रमअन्तर्गत भवन निर्माणका लागि २५ लाख र दुग्ध उत्पादक संघले १५ लाख आर्थिक सहयोग गरेका छन् ।
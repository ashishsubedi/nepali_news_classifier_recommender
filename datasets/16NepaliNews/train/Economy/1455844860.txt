
﻿२ वर्षमा लोडसेडिङ पूर्ण अन्त्य गर्ने लक्ष्यसचेन गौतम/नयाँ पत्रिका काठमाडौं, ७ फागुन
सरकारले १० वर्षमा १० हजार मेगावाट विद्युत् उत्पादनको लक्ष्यसहित ‘राष्ट्रिय ऊर्जा संकट निवारण तथा विद्युत् विकास दशकसम्बन्धी अवधारणापत्र–०७२’ ल्याएको छ । मन्त्रिपरिषद्को बिहीबारको बैठकले २ वर्षभित्रमा लोडसेडिङ पूर्ण रूपमा अन्त्य गर्ने योजनासहित ऊर्जा मन्त्रालयले तयार गरेको अवधारणापत्र पारित गरेको हो ।
सरकारले चालू आर्थिक वर्ष ०७२/७३ देखि ०८२/८३ लाई जलविद्युत् विकास दशक घोषणा गरेको छ । यस अवधिमा ऊर्जा संकट निवारण र दीर्घकालीन विकासका लागि राष्ट्रिय अभियानका रूपमा कार्ययोजना कार्यान्वयन गरिने ऊर्जा मन्त्रालयले जनाएको छ ।
अवधारणापत्रमा ऊर्जा क्षेत्रको विकासका लागि कानुनी, नितीगत, प्रशासनिक र संस्थागत पुनर्संरचना तथा सुधारका लागि चालिने कदमलगायतका व्यवस्था समेटिएका छन् । कार्ययोजना कार्यान्वयनका जिम्मेवार निकाय र समयसीमासमेत तोकिएको छ । तर, तोकिएको समयसीमामा कार्यायोजना कार्यान्वयन ज्यादै चुनौतीपूर्ण रहेको विज्ञहरू बताउँछन् ।
अवधारणापत्रमा समेटिएका कार्ययोजना प्रभावकारी रूपमा कार्यान्वयन हुने उप्रधानमन्त्री एवं ऊर्जामन्त्री टोपबहादुर रायमाझीले बताए । ‘ऊर्जा क्षेत्रको विकासमा अवरोधका रूपमा रहेका कानुनी, नीतिगत, संरचनागत, अन्तर्निकाय समन्वय, लगानी अभावलगायतका समस्या सम्बोधन गर्न कार्ययोजना बनाइएको हो,’ उनले भने, ‘द्रूत गतिमा जलविद्युत् आयोजनाको निर्माण गर्न संकटकालको व्यवस्था गर्नुपरेको हो ।
सरकारले एक वर्षभित्र आधारभूत रूपमा लोडसेडिङ अन्त्य गर्ने कार्ययोजना बनाएको छ । आगामी वर्षको हिउँदमा ऊर्जाको उच्च माग करिब १ हजार ४ सय २३ मेगावाट पग्ने प्रक्षेपण गरिएको छ । सो माग पूर्तिका लागि भारतबाट ५ सय ८० मेगावाट भारतबाट आयात गर्ने तथा सौर्य, वायुऊर्जा उत्पादन गर्ने लक्ष्य राखिएको छ । ‘एक वर्षभित्र सुक्खायामको लोडसेडिङ आधारभूत रूपमा अन्त्य हुने र बर्खाको पूरै अन्त्य हुने देखिन्छ,’ उपप्रधानमन्त्री रायमाझीले भने, ‘२ वर्षमा सुक्खायामको लोडसेडिङसमेत पूर्ण रूपमा अन्त्य हुनेछ ।’ २ वर्षभित्रमा करिब १ हजार मेगावाटका आयोजना निर्माण हुने ऊर्जा मन्त्रालयको प्रक्षेपण छ । यद्यपि, निर्माणाधीन सबै आयोजना समस्यामा रहेकाले तोकिएको समयमा सम्पन्न हुने विश्वस्त आधार छैन ।
ऋण नतिरेसम्म डलरमा पिपिए
बैदेसिक लगानीमा निर्माण हुने जलविद्युत् आयोजनाका लागि लगानीकर्ताले विदेशी मुद्राको ऋण फिर्ता नभएसम्मका लागि मात्रै अमेरिकी डलरमा विद्युत् खरिद सम्झौता (पिपिए) गर्ने व्यवस्था गरिएको छ । कार्ययोजनामा ऋण तिर्ने अवधि १० वर्ष कायम गरिएको छ । ‘लगानीकर्ताको विदेशी ऋण लगानी फिर्ता नभएसम्म १० वर्षको समयसीमा राखी ऋण लगानीको अनुपातमा विदेशी ऋणको दायित्व हदसम्म परिवत्र्य मुद्रामा पिपिए गर्ने,’ कार्ययोजनामा व्यवस्था छ । यसको कार्यान्वयनको मुख्य जिम्मेवार निकाय मन्त्रिपरिषद्लाई बनाइएको छ । यस्तो व्यवस्था कार्यान्वयन गर्न भुक्तानीका आधार तथा प्रक्रिया, सटही जोखिम व्यहोर्ने कोषलगायतका प्रावधानसहितको मापदण्ड ऊर्जा मन्त्रालयले ३ महिनाभित्र बनाउनेछ ।पिपिएमा ‘लेऊ या तिर’
नेपाल विद्युत् प्राधिकरणले १ दशकसम्म व्यापारिक उत्पादन हुने जलविद्युत् आयोजनाको ऊर्जा ‘लेऊ वा तिर’ को आधारमा पिपिए गर्ने व्यवस्था गर्ने कार्ययोजनामा उल्लेख छ । यसो गर्दा प्राधिकरणले ऊर्जा लिन नसकी प्रवद्र्धक कम्पनीलाई क्षतिपूर्ति तिर्नुपरेमा त्यो रकम सरकारले प्राधिकरणलाई दिनेछ । प्राधिकरणले अहिले १ हजार १ सय आयोजनासँग ‘लेऊ र तिर’को प्रावधान राखी ‘कनेक्सन’ सम्झौता गरेको छ । लेऊ वा तिरको व्यवस्थाअनुसार किनिएको विद्युत्मध्ये २५ प्रतिशत ऊर्जा खपत हुन नसकेमा प्राधिकरणलाई वार्षिक करिब ८ अर्ब रुपैयाँ दायित्व पर्ने अनुमान गरिएको छ ।भुक्तानी प्रत्याभूति
विदेशी लगानीमा स्वदेशी खपतका लागि आयोजना विकास सम्झौता (पिडिए)मार्फत निर्माण हुने विद्युत् आयोजनाका प्रवद्र्धकलाई सरकारले विद्युत् खरिदबापतको भुक्तानी प्रत्याभूति (पेमेन्ट ग्यारेन्टी) दिनेछ । यसैगरी, स्वदेशी निजी क्षेत्रका जलविद्युत् आयोजनाले पनि यस्तो सुविधा पाउनेछन् ।वातावरणीय सेवा शुल्क हट्यो
वन मन्त्रालयले जलविद्युत् आयोजनालाई लगाउँदै आएको १ प्रतिशत वातावरणीय सेवा शुल्क (पेस) हटेको छ । आयोजनाबाट सरकारले प्राप्त गर्ने रोयल्टीबाट निश्चित प्रतिशत रकम निर्माणबाट प्रभावित वनको संरक्षण तथा संबद्र्धनका लागि कार्यविधि बनाएर दिने व्यवस्था गरिएको छ ।
वातावरणीय अध्ययन प्रतिवेदनले देखाएअनुसार सामुदायिक सहयोग कार्यक्रम सञ्चालन गर्न १ सय मेगावाटसम्मका आयोजनाले कुल लागतको शून्य दशमलव ७५ प्रतिशत र त्यसभन्दा माथिका आयोजनाले शून्य दशमलव ५ प्रतिशत रकम छुट्याउनु पर्ने सीमा तोकिएको छ ।वनको जग्गा सट्टाभर्नामा सहजता
आयोजनाले वन क्षेत्रको जग्गा भाडामा लिएबापत सोही परिमाणको जग्गा शोधभर्ना दिनुपर्ने व्यवस्थालाई खुकुलो बनाइएको छ । नयाँ व्यवस्थाअनुसार प्रवद्र्धकले भाडामा लिएको जग्गापापत सरकारले मूल्यांकन गरेअनुसारको रकम तिर्न सक्ने व्यवस्था गरिएको छ । त्यसो गर्न नचाहने प्रवद्र्धकले वन मन्त्रालयले तोकेबमोजिमको जग्गा नै उपलब्ध गराउन पनि सक्नेछन् ।
सरकारले चालू आर्थिक वर्ष ०७२/७३ देखि ०८२/८३ लाई जलविद्युत् विकास दशक घोषणा गरेको छ
सरकारले एक वर्षभित्र आधारभूत रूपमा लोडसेडिङ अन्त्य गर्ने कार्ययोजना बनाएको छ, आगामी वर्षको हिउँदमा ऊर्जाको उच्च माग करिब १ हजार ४ सय २३ मेगावाट पुग्ने प्रक्षेपण गरिएको छ, सो माग पूर्तिका लागि भारतबाट ५ सय ८० मेगावाट भारतबाट आायत गर्ने तथा सौर्य, वायुऊर्जा उत्पादन गर्ने लक्ष्य राखिएको छ
२ वर्षभित्रमा करिब १ हजार मेगावाटका आयोजना निर्माण हुने र लोडसेडिङ पूर्ण रूपमा अन्त्य हुने ऊर्जा मन्त्रालयको प्रक्षेपण छ
ऊर्जा क्षेत्रको विकासमा अवरोधका रूपमा रहेका कानुनी, नीतिगत, संरचनागत, अन्तर्निकाय समन्वय, लगानी अभावलगायतका समस्या सम्बोधन गर्न कार्ययोजना बनाइएको हो, द्रूत गतिमा जलविद्युत् आयोजनाको निर्माण गर्न संकटकालको व्यवस्था गर्नुपरेको हो, कार्ययोजना पूर्ण रूपमा कार्यान्वयन हुनेछटोपबहादुर रायमाझी उपप्रधानमन्त्री तथा ऊर्जामन्त्री
कार्ययोजनाका केही व्यवस्था
प्रसारण लाइन निर्माण आवश्यकताअनुसार सेनालाई दिइने
आयोजना सुरक्षाका लागि प्रवद्र्धकले मागेमा सेना वा सशस्त्र प्रहरी परिचालन गरिने
बैंक तथा वित्तीय संस्थाले कुल कर्जाको १५ प्रतिशत जलविद्युत् आयोजनामा लगानी गर्नुपर्ने
हरेक नेपालीलाई जलविद्युत् आयोजनाको सेयर सुनिश्चित हुने गरी जनताको लगानीबाट बन्ने जलविद्युत् आयोजनालाई प्राथमिकताका साथ अगाडि बढाइने
आयोजनास्थललाई निषेधित क्षेत्र घोषणा गरिने
बूढीगण्डकी, नलसिंहगाड, सुनकोसी, उत्तरगंगालगायतका जलाशययुक्त आयोजना तत्काल सुरु गरिने
प्रतिमेगावाट ५० लाख रुपैयाँ अनुदान स्वदेशी लगानीका आयोजनाले मात्रै पाउने

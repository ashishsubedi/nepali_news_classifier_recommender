
﻿काठमाडौं, ८ चैत – काठमाडौं इन्द्रचोकनजिक भेडासिङस्थित धनरूपा ज्वलेर्सले शुद्ध चाँदी भनी बिक्रीमा राखेको तथा भाँडामा स्वास्थ्यका लागि हानिकारक धातु केडियम रहेको खुलासा भएको छ । केडियम धातुको प्रयोगबाट क्यान्सरको खतरा हुन्छ ।
आपूर्ति व्यवस्थापन तथा उपभोक्ता हित संरक्षण विभागको नेतृत्वमा प्रहरीसहितको टोलीले बुधबार धनरूपाको अनुगमन गरेका थिए । अनुगमनमा चाँदीको गरगहना तथा भाँडामा ६० देखि ७० प्रतिशतसम्म केडियएम धातु मिसावट गरी उपभोक्तालाई बिक्री भेटिएको छ । “धनरूपाले शुद्ध चाँदी भनेर उपभोक्तासँग बढी रकम लिइरहेको पायौं,” विभागका निर्देशक लक्ष्मण श्रेष्ठले भने, “स्वास्थ्यका लागि हानिकारक केडियम मिसावट गरेको पनि भेटियो ।”
व्यवसायीले पनि केडियम धातु ७० प्रतिशतसम्म मिसावट गरी बिक्री गरेको स्वीकार गरेका छन् । विभागले ७ वटा गहना तथा भाँडा नियन्त्रणमा लिएको छ । यसमा साधारण करुवा, बुट्टा करुवा, किस्पी, प्लेटलगायत छन् । “व्यापारीले ३० प्रतिशत चाँदी हालेर सतप्रतिशत मूल्य लिइरहेका छन्,” श्रेष्ठले भने, “अब अनुसन्धान गरी कारबाही प्रक्रिया अगाडि बढाइनेछ ।”
उपभोक्ताले स्वास्थ्यका लागि राम्रो हुन्छ भन्दै चाँदीका भाँडा प्रयोग गर्ने प्रचलन बढी छ । “मान्छेले स्वस्थ हुनका लागि चाँदी प्रयोग गर्छन्,” श्रेष्ठ भन्छन्, “तर, त्यहाँ अति खतरनाक धातु प्रयोग गरेको भेटियो ।”
भाटभटेनीले ट्यागभन्दा बढी असुल्दै
नेपालको चर्चित सुपरमार्केट भाटभाटेनीले बाल्टा ब्रान्डको थर्मसको मूल्य  ट्यागभन्दा ११० रुपैयाँ बढी रकम उपभोक्तासँग असुल गरेको छ । उपभोक्ताको सूचनाका आधारमा  विभागबाट खटिएको टोलीले यस्तो पत्ता लागेको हो ।
विभागका निर्देशक श्रेष्ठले भाटभटेनीले बाल्टा ब्रान्डको १८ सय मिलिलिटर थर्मसको ट्याग मूल्यभन्दा उपभोक्तालाई बिक्री गर्ने मूल्य बढी रहेको बताए । उपभोक्ता संरक्षण ऐनबमोजिम भाटभटेनीलाई स्पष्टीकरण सोधिने उनले जानकारी दिए ।
  चाँदी भन्दै हानिकारक केडियम धातु बिक्री        

﻿
रोहितराज पराजुली
साहसिक खेलका रूपमा चिनिएको प्याराग्लाइडिङमा युवाका लागि धेरै अवसर र राम्रो आम्दानी रहेको छ । सुरुमा विदेशीले ओगटेको प्याराग्लाइडिङ पाइलटको ठाउँ अहिले नेपालीले ओगटेका छन् । स्वदेशी र विदेशी पर्यटकको आकर्षण रहेको पोखराको प्याराग्लाइडिङमा अहिले पनि पाइलटको कमी रहेको छ ।
सन् १९९६ मा नेपाल भित्रिएको प्याराग्लाइडिङमा करिब १० वर्षसम्म औँलामा गन्न सकिने मात्र नेपाली पाइलट थिए, तर पछि नेपालीको संख्या बढदै गयो । अहिले एक सय १२ जना नेपाली पाइलटले नेपाल नागरिक उड्डयन प्राधिकरणबाट उडान अनुमतिसमेत पाएका छन् ।
तर, हाल पनि स्वदेशी जनशक्तिको अभाव रहेको छ, जसका कारण विदेशी पाइलट नराखी नहुने कम्पनीहरूलाई बाध्यता छ । करिब ६० जनाको हाराहारीमा हाल विदेशी पाइलट पोखरामा रहेका छन् । जसका कारण वार्षिक रूपमा करोडौँ रकम बिदेसिएको व्यवसायीहरू बताउँछन् ।
अहिले पोखरामा प्याराग्लाइडिङ गराउने नेपाली पाइलटले मासिक एक लाखदेखि दुई लाख रुपैयाँसम्म कमाउने गरेका छन् । नेपालमा उडान सुरु भएको करिब १९ वर्षपछि नेपाली प्याराग्लाइडिङ पाइलटहरूले नेपालबाटै उडान अनुमतिका लागि गत भदौबाट अस्थायी लाइसेन्स पाएका छन् । प्याराग्लाइडिङ उडानलाई व्यवस्थित गर्न नेपाल नागरिक उड्डयन प्राधिकरणले पहिलोपटकमा तीन महिलासहित एक सय तीनजना पाइलटलाई अस्थायी लाइसेन्स दिएको थियो ।
पोखरामा दैनिक तीन सय ५० सम्म उडान
नेपाल हवाई खेलकुद संस्था (नाका)का उपाध्यक्ष शोभित बानियाँका अनुसार हाल ५२ वटा प्याराग्लाइडिङ कम्पनीले उडानका लागि अनुमति लिएको भए पनि करिब ४४ वटा मात्र सञ्चालनमा रहेका छन् । ती संस्थाहरूसँग न्यूनतम चार र बढीमा ६ वटासम्म प्याराग्लाइडर रहेका छन् ।
पोखरामा प्याराग्लाइडिङको राम्रो अवसर रहेको छ । भूकम्प र नाकाबन्दीले पर्यटन क्षेत्रमा आएको कमीका कारण अहिले केही मन्दीजस्तो देखिए पनि यो क्षेत्र बिस्तारै तंग्रिँदै आएको छ । भूकम्पअघि पोखरामा एक दिनमा तीन सयदेखि तीन सय ५० उडान हुने गर्थे, तर हाल केही मन्दी आएको नाकाका उपाध्यक्ष बानियाँ बताउँछन् ।
एकजना पाइलटले दिनमा बढीमा तीन उडान मात्र गर्न पाउँछन् । उडाएबापत हाल नेपालीसँग तीन र विदेशीसँग चार हजार शुल्क लिइँदै आएको उनले बताए । धेरै पर्यटक आएको समयमा पाइलट नहुँदा प्याराग्लाइडिङका लागि समस्या हुने  गरेको थियो ।
यी ठाउँमा पाइन्छ प्याराग्लाइडिङ गर्न
पोखराको सराङकोटलगायत तीन ठाउँ, सुर्खेत, पाल्पा, काठमाडौं, बन्दीपुर, धरानलगायतका ठाउँमा प्याराग्लाइडिङका लागि अनुमति दिइएको छ ।
पाइलट बन्न दुई वर्ष, आठ लाख 
प्याराग्लाइडिङमा आधारभूत र एड्भान्स स्कुलमा आधारभूतदेखि एड्भान्स लेभलसम्मको पढाइ हुने र एकजना दक्ष पाइलट बन्न करिब दुई वर्ष लाग्ने र सो अवधिमा सामग्रीसँगै अन्य शुल्क गरी करिब आठ लाख खर्च हुने सुनुवारले बताए ।
उनका अनुसार सुरुमा पाँच दिनको तीन चरणमा गरी १५ दिनको आधारभूत ज्ञान दिइनेछ । जसमा विभिन्न डाँडामा गएर प्रशिक्षार्थीलाई उडान गर्न सिकाइने र त्यसपछि उनीहरूलाई एड्भान्स कोर्सका रूपमा ३५ घन्टा उडान गर्न सिकाइने सुनुवारले बताए । ती उडानमा दुर्घटनाबाट कसरी बच्ने, प्याराग्लाइडिङसँगै भएको अर्को ग्लाइडर कसरी खोल्ने, कस्ता स्थानमा उड्न हुने/नहुनेजस्ता कुरामा केन्द्रित रहेर सिकाइने उनले बताए ।
त्यसपछि सफल भएकाहरूलाई कम्तीमा पनि दुई सयदेखि तीन सय घन्टाको एड्भान्स कोर्स सिकाइनेछ । सो क्रममा उनीहरूले ५० किमि क्रसकन्ट्रीसँगै ३० किमि ट्रयांगल दूरी पार गर्नुपर्नेछ । ती सबै उडान भर्दा सफल भएकाहरू मात्र व्यावसायिक पाइलट बन्ने र त्यसपछि मात्र उनीहरूले टेन्डम फ्लाइट (दुईजना उड्ने) गर्न पाउनेछन् ।
अब आफ्नो काम भनेको दक्ष र सक्षम पाइलट उत्पादन गर्ने बताउँदै सुनुवारले हालसम्म प्रशिक्षणको भरमा पाइलट उत्पादन हुँदै आएको भए पनि अब आधिकारिक संस्थामा प्रशिक्षण लिएर मात्र पाइलट बन्न पाउने बताए।
स्याङ्जाको स्वरेक–१ मा प्रशिक्षणस्थल राखेर पाइलटलाई तालिम दिने र त्यसका लागि आवश्यक पूर्वाधार तयार भइसकेको छ ।
सुनुवारका अनुसार नेपाल नागरिक उड्डयन प्राधिकरणको निगरानीमा प्रशिक्षण सञ्चालन हुनेछ । स्कुलमा उनीसहित केही विदेशी र स्वदेशी अनुभवी प्रशिक्षकले प्रशिक्षण दिनेछन् ।
यस्ता व्यक्ति बन्न सक्छन्योगेश भट्टराईअध्यक्ष,नेपाल हवाई खेलकुद संस्था (नाका)
शारीरिक रूपमा तन्दुरुस्त, मेडिकल फिट ।
साहसिक, नडराउने ।
 पर्यटकसँग राम्रो व्यवहार गर्नसक्ने मिजासिलो स्वभावका व्यक्ति ।
 प्याराग्लाइडिङप्रति आकर्षण र रुचि भएका, रिस्कसँग नडराउने, आफ्नो ज्यान जोखिममा राखेर पनि रिस्क मोल्न सक्नेहरूका लागि यो क्षेत्र धेरै राम्रो छ ।
हाल व्यावसायिक पाइलट बन्न नेपाल सरकारले दुईदेखि तीन सय घन्टा उडान गरे हुने नियम बनाएको भए पनि नेपाल हवाई खेलकुद संस्था (नाका)ले एक हजारदेखि एक हजार दुई सय घन्टा उडान गरेपछि मात्र टेन्डम पाइलटको रूपमा स्वीकृति दिने गरेको छ ।
यसरी भित्रिएको थियो 
नेपालमा सन् १९९६ मा बिरु बमजन र बेलायती नागरिक एडम हिलले प्याराग्लाइडिङ भित्र्याएका हुन् । नेपालका बमजनले प्याराग्लाइडिङ पाइलटसमेत रहेका हिललाई साथ लिएर देशमा प्याराग्लाइडिङ उडान त सुरु गरे, तर उडाउने मानिस थिएनन् ।
बिस्तारै एडमले नै विदेशबाट विदेशी पाइलटल ल्याएर उडान भर्न सुरु गरे । भित्र्याएको करिब ५–६ वर्षजति विदेशीले नै एकछत्र उडान भर्दै आए । उडान गरेबापत हुने कमाइ देखेर बिस्तारै तिनै विदेशीसँग नेपालीले पनि विनाअनुमति प्याराग्लाइडिङ उडान गर्न सिके र पछि उडानसमेत भर्दै आए ।
त्यसपछि तिनै बमजनका छोरा बिरु बमजन जो नेपालका पहिलो प्याराग्लाइडिङ पाइलट बने । उनीसँगै अन्य नेपालीसमेत सो साहसिक खेलप्रति आकर्षित हुँदै गए र सिक्ने नेपाली पनि बढ्दै गए ।
आकर्षण बढेसँगै खुल्यो स्कुल
दिनप्रतिदिन बढ्दै गएको प्याराग्लाइडिङप्रतिको आकर्षणसँगै दक्ष र सक्षम पाइलट उत्पादन गर्न प्रशिक्षण स्कुलसमेत खुलेको छ । स्याङ्जाको स्वरेकमा प्याराग्लाइडिङ प्रशिक्षण स्कुल सञ्चालनको अनुमति दिइएको हो । स्वरेकमा प्याराग्लाइडिङको व्यावसायिक उडान गरिरहेको पोखरामा रहेको बाबु एड्भेन्चरलाई प्याराग्लाइडिङ स्कुल सञ्चालन गर्न सरकारले अनुमति दिएको हो ।
नेपालमा आधिकारिक स्कुल नहुँदा पाइलटलाई प्रशिक्षणस्थलको अभाव थियो । केही कम्पनीले आफूखुसी प्रशिक्षण दिएर विनाअनुमति अवैधानिक रूपमा पाइलट उत्पादन गर्दै आएका थिए । स्कुल स्थापनासँगै हाल प्याराग्लाइडिङ सिक्दै आएकाहरूलाई समेत सहज भएको छ ।
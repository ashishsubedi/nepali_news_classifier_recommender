
﻿मोहन गुरुङ
काठमाडौं, २१ फागुन – पेट्रोलियम पदार्थ बढी खपत गर्ने १६ वटा उद्योगले स्वप्रयोजनका लागि डिजेल आयात गर्ने तयारी गरेका छन् । वाणिज्य विभागले ती उद्योगलाई कोटा तोकेर डिजेल आयात गर्ने अनुमति दिइसकेको छ ।
‘पेट्रोल, डिजेल र मटीतेल पैठारी तथा स्वप्रयोजनसम्बन्धी कार्यविधि २०७२’ बमोजिम ३ महिनासम्मका लागि आफ्नो प्रयोजनका लागि चाहिने डिजेलमा आयात इजाजत प्रदान गरेको विभागले जनाएको छ । यो कार्यविधि पुस ३ गते राजपत्रमा प्रकाशित भएकाले उद्योगले चैत ३ गतेसम्म डिजेल आयात गर्न पाउनेछन् । पेट्रोलियम पदार्थ मागजति आयात नभएकाले ठूला उपभोक्तालाई सरकारले आयात खुला गरेको थियो ।
“पेट्रोलियम पदार्थ मागजति नआइरहेकाले तत्कालका लागि कुनै संस्थाले स्वप्रयोजनका आयात गर्न पाइने व्यवस्था भएको थियो,” विभागका निर्देशक हरिनारायण बेल्बासेले भने, “सोहीबमोजिम १६ संस्थाको निवदेन परेको छ, सबैलाई आयातको इजाजत प्रदान गरिसकिएको छ ।”
उद्योग मन्त्रालय, वाणिज्य मन्त्रालगायत सम्बन्धित निकायले तोकेको कोटाबमोजिम विभिन्न उद्योग तथा कूटनीतिक नियोगलाई आयात इजाजतको सिफारिस दिएको विभागले जनाएको छ । बोटलर्स नेपाल लिमिटेडलाई मासिक ६१ हजार लिटर डिजेल आयातको सुविधा दिइएको छ । युनिलभिरलाई मासिक १ लाख लिटर, घोराही सिमेन्टलाई १० लाख ५० हजार लिटर र सिप्रदी ट्रेडिङलाई ३ लाख रुपैयाँ आयातको सिफारिस गरेको छ । “आफूलाई चाहिने इन्धन आफैं ल्याएपछि निगमबाट दिनुपर्ने इन्धन घट्छ,” बेल्बासेले भने, “यसबाट असहज स्थितिमा केही सहज बनाउँछ ।”
कार्यविधिबमोजिम सरकारी वा निजी उद्योग, कूटनीतिक नियोग, सरकारी वा निजी जलविद्युत्लगायत विकास आयोजना, सरकारी वा निजी अस्पताल, सरकारी वा निजी विश्वविद्यालय एवं क्याम्पस, विद्यालय, तारे होटल, सञ्चार गृह (टेलिभिजन, प्रेस र एमएम रेडियो) ‘क’ वर्गका बैंकहरू र अन्तर्राष्ट्रिय गैरसरकारी संस्थाले पेट्रोलियम आयात गर्न पाउने व्यवस्था छ । हाल ठूला उद्योग तथा अत्यावश्यक उद्योगलाई सम्बन्धित निकायको सिफारिसका आधारमा आयल निगमले इन्धन दिँदै आएको छ ।
डिजेल आयात गर्ने संस्थाहरू
उद्योग वा संस्था डिजेल आयातको परिमाण
बोटलर्स नेपाल लिमिटेड, काठमाडौं मासिक ६१ हजार लिटर
बोटलर्स नेपाल लिमिटेड भरतपुर, चितवन मासिक ६३ हजार
युनिलिभर नेपाल लिमिटेड, हेटौँडा मासिक १ लाख लिटर
आरती स्ट्रिप्स प्रालि, मोरङ मासिक २५ हजार लिटर
घोराही सिमेन्ट इन्डस्ट्री प्रालि, दाङ वार्षिक १० लाख ५० हजार लिटर
सिप्रदी ट्रेडिङ, काठमाडौं मासिक ३ लाख लिटर
शिवम् सिमेन्ट लिमिटेड, काठमाडौं दैनिक १२ हजार लिटर
मोर्डन इन्फ्रास्ट्रक्चर प्रालि, काठमाडांै दैीनक १२ हजार
गणपति वनस्पति प्रालि, काठमाडौं दैनिक ५ हजार लिटर
मारुती सिमेन्ट्स लिमिटेड, काठमाडौं वार्षिक ७ लाख ५६ हजार लिटर
वरुण बेभेरज नेपाल प्रालि, काठमाडौं दैनिक ३ हजार लिटर
विश्व खाद्य कार्यक्रम सातामा ५० हजार लिटर
पशुपति सिनप्याक इन्डस्ट्रीज, विराटनगर एकपटकका लागि ५ लाख लिटर
एटलान्टिक टेक्सटाइल, वीरगन्ज एकपटकका लागि ३ लाख लिटर
एसियन थाइ फुड्स प्रालि, सुनसरी एकपटकका लागि ४ लाख लिटर
एसियन बिस्कुट एन्ड कन्फेक्सनरी प्रालि, काठमाडौं एकपटकका लागि १ लाख लिटर
विशेष अनुगमन गर्न निर्देशन
आपूर्तिमन्त्री गणेशमान पुनले आपूर्ति धेरै बढेकाले सहज बनाउन तथा कालोबजारी नियन्त्रणका लागि सम्बन्धित निकायलाई निर्देशन दिएका छन् । बिहीबार मन्त्री पुनले आपूर्ति व्यवस्थापन तथा उपभोक्ता हित संरक्षण विभाग, नापतौल तथा गुणस्तर विभाग, खाद्य प्रविधि तथा गुण नियन्त्रण विभाग, नेपाल आयल निगम र जिल्ला प्रशासन कार्यालयका प्रमुखलाई बोलाई विशेष अनुगमन थाल्न निर्देशन दिएका हुन् ।
आपूर्ति व्यवस्थापन विभागका निर्देशक लक्ष्मण श्रेष्ठले मन्त्रीको निर्देशनबमोजिम विशेष अनुगमन टोली गठन गर्ने तयारी भइरहेको बताए । नाकाबन्दीपछि आपूर्ति बढे पनि अझै केही वस्तुको मूल्य नघटेको गुनासो विभागमा छ ।
  १६ उद्योग आफूलाई चाहिने डिजेल आयात गर्दै        
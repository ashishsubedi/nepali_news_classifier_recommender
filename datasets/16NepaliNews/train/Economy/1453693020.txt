
﻿
नयाँ पत्रिका काठमाडौं, १० माघ
साताको पहिलो दिन आइतबार नेप्से परिसूचक ७.३० अंक (०.६० प्रतिशत) बढेर १ हजार २ सय १९ दशमलव ६२ विन्दुमा उक्लिएको छ । सोही दिन कारोबारमा आएका प्राय: सबै समूहको परिसूचक बढेका छन् । तीमध्ये होटल समूह र विकास बैंक समूहको परिसूचक २/२ प्रतिशतभन्दा धेरैले बढेपछि समग्र नेप्सेमा टेवा पुगेको हो ।
आइतबार २ हजार ३ सय ६९ व्यापारबाट १ सय कम्पनीका ८ लाख १ हजार ३३ कित्ता सेयर किनबेच भए । सोही किनबेचबाट ५४ करोड १७ लाखबराबरको रकम कारोबार भयो भने १३ खर्ब १२ अर्बको कुल बजार पुँजीकरण भएको छ । आइतबार लक्ष्मी बैंकको सेयर कारोबार सबैभन्दा बढी ३ करोड ३९ लाख रुपैयाँ) को भएको छ ।
यस्तै, नेपाल इन्भेष्टमेन्ट बैंकको संस्थापक सेयर र सानीमा बैंकको पनि क्रमश: ३ करोडभन्दा धेरैको सेयर कारोबार भएको छ । सोही दिन अपी पावर, बरुण हाइड्रोपावर र युनाइटेड इन्स्योरेन्स (नेपाल) को सेयर मूल्य क्रमश: १०/१० प्रतिशतले बढे।
यस्तै, अन्य पाँचवटा विकास बैंकको सेयर मूल्य करिब १०/१० प्रतिशत महँगियो भने सिभिल बैंकको सेयर मूल्य ३.४३ प्रतिशत सस्तियो । आइतबार बैंकिङ समूहको परिसूचक ०.४९ प्रतिशत, होटेलको २.०९ प्रतिशत, विकास बैंैकको ०.१ प्रतिशत, जलविद्युत्को ०.२५ प्रतिशत, वित्त कम्पनीको ०.३५ प्रतिशत र बिमाको ०.२३ प्रतिशत बढेको छ । तर, ‘अन्य’ समूहको परिसूचक स्थिर रह्यो ।
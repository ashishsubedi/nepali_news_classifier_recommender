
﻿सचेन गौतम/नयाँ पत्रिकाकाठमाडौं, २९ वैशाख
गैरकानुनी रूपमा कमाएको सम्पत्तिलाई वैध बनाउने (सम्पत्ति शुद्धीकरण) क्रियाकलापको अनुसन्धान गर्ने सम्पत्ति शुद्धीकरण अनुसन्धान विभागलाई अस्थिर बनाइएको छ । विभाग गठन भएको ५ वर्षमा ९ जना महानिर्देशक बनेका छन् ।
साढे ३ महिनाअघि महानिर्देशक बनेका दामोदर रेग्मीलाई अर्थ मन्त्रालयले हालै सरुवा गरेको छ । रेग्मीलाई मन्त्रालयमा सुरुवा गरी किशोरजंग कार्कीलाई महानिर्देशक बनाइएको अर्थ मन्त्रालयले जनाएको छ । कार्की यसअघि अख्तियार दुरुपयोग अनुसन्धान आयोगमा थिए ।
महानिर्देशक लामो समयसम्म टिक्न नसक्दा विभागले प्रभावकारी काम गर्न सकेको छैन । कुनै पनि महानिर्देशकले १ वर्षभन्दा बढी काम गरेका छैनन्, जसले गर्दा सम्पत्ति शुद्धीकरणमा नेपालले जनाएको प्रतिबद्धताअनुसार गठन भएको विभाग काम गर्न नसक्ने अवस्थामा पुगेको छ । महानिर्देशक परिवर्तन भइरहँदा काम प्रभावित भइरहेको विभागका एक अधिकृतले बताए ।
निवर्तमान महानिर्देशक रेग्मीले साढे तीन महिनामा सम्पत्ति शुद्धीकरणसम्बन्धी ४ वटा मुद्धा अदालतमा दायर गरिएको बताए । ‘५ वर्षमा २९ वटा मुद्धा मात्रै दायर गरिएका रहेछन्,’ उनले भने, ‘मेरो कार्यकालमा ४ वटा मुद्दा दायर भए ।’कर्मचारी जान मान्दैनन्
अधिकार सम्पन्न विभाग भए पनि अर्थ मन्त्रालयका सहसचिव विभागमा जानै मान्दैनन् । ‘सहसचिवहरू महानिर्देशक भएर विभागमा जानै चाहँदैनन्, गए पनि सरुवा माग्न थालिहाल्छन्,’ मन्त्रालय स्रोतले बतायो । विभाग सहसचिवहरूलाई तालिम दिने ठाउँजस्तो भएको कर्मचारी बताउँछन् । ‘नयाँ महानिर्देशक आउँछन्, विभागको बारेमा जानकारी गरायो, केही समयमै सरुवा हुन्छ, विभाग अहिले महानिर्देशकलाई तालिम दिने र पठाउने निकायका रूपमा परिणत भएको छ,’ विभागका एक कर्मचारी भने ।जोखिम र दबाबको डर
विभागमा अधिकांश उजुरी राजनीतिक दलका नेता, कार्यकर्ता, गुण्डा नाइके, कर छल्ने ठूला व्यापारीलगायतले कमाएको अकुत सम्पत्तिमाथि अनुसन्धानको माग गरी परेका छन् । ‘त्यस्ता उजुरीको छानबिन अगाडि बढाएर जोखिम लिनुभन्दा सरुवा हुनु नै त्यतिवेला उपयुक्त विकल्प देखिन्छ,’ विभागका एक पूर्वमहानिर्देशकले भने, ‘उजुरीमाथि छानबिन नगर्न राजनीतिक तहबाट आउने दबाब र धम्की थेग्न नसकेर कोही पनि त्यहाँ बस्नै चाहँदैनन् ।’ विभाग सहसचिवका लागि अर्थ मन्त्रालय प्रवेश गर्ने माध्यममात्र बनेको कर्मचारी बताउँछन् ।अख्तियारभन्दा शक्तिशाली, प्रयोग भने शून्य
विभाग अख्तियार दुरुपयोग अनुसन्धान आयोगभन्दा शक्तिशाली र अधिकारसम्पन्न छ । गैरकानुनी रूपमा आर्जित सम्पत्तिलाई वैध बनाउने कार्यमा संलग्न सरकारी तथा गैरसरकारी जुनसुकै निकायका व्यक्ति र सर्वसाधारणलाई अनुसन्धान गर्न सक्ने अधिकार विभागसँग छ । संवैधानिक आयोग भए पनि अख्तियारले सार्वजनिक पदमा रहेको व्यक्तिमाथि मात्रै अनुसन्धान गर्न सक्छ ।
राष्ट्र बैंकअन्तर्गतको वित्तीय सूचना इकाइ, नेपाल प्रहरी,
सर्वसाधारणलगायतबाट प्राप्त शंकास्पद कारोबार सूचनाको विभागले अनुसन्धान गरी कारबाही अगाडि बढाउन सक्ने व्यवस्था छ । विभागले लिखित सूचना र शंकास्पद कारोबारको प्राप्ति, त्यस्तो सूचनाको अभिलेखीकृत, खानतलासी, कागजात कब्जा, बैंक तथा सम्पत्ति रोक्का र अभियुक्त पक्राउ गर्ने सम्मका काम गर्दछ । ‘जिम्मेवारी ठूलो छ, तर संस्थागत संरचना छैन, उच्च तहका व्यक्तिमाथि पनि अनुसन्धान गर्नुपर्ने हुँदा महानिर्देशकले जोखिम लिन चाहँदैन, त्यसैले उसले त्यहाँ गएको दिनदेखि सरुवा माग्न थाल्छ,’ विभागका एक पूर्वमहानिर्देशक भन्छन् ।

﻿कृष्ण रिजाल/नयाँ पत्रिकाकाठमाडौं ३ माघ
नेपाल दूरसञ्चार प्राधिकरणले अनुमति नलिई तथा अनुमति लिएर पनि सर्तविपरीत काम गर्ने ७ वटा दूरसञ्चार सेवा प्रदायकलाई कारबाही गरेको छ । प्राधिकरणले अनुमति सेवा सञ्चालन गर्ने दुईवटा र अनुमति लिएर सर्तविपरीत काम गर्ने पाँचवटा सेवा प्रदायकलाई कारबाही गरेको हो ।
वी लिङ प्रालि, क्लासिटेक प्रालि, सेभेन स्टार नेट प्रालि, रेडियस कम्युनिकेसन प्रालि, सिम टिभी प्रालि, एसएसडी नेट्रो प्रालि र गण्डकी कम्युनिकेसन प्रालिलाई जरिवानासहित कारबाही गरिएको प्राधिकरणका प्रवक्ता मीनप्रसाद आर्यालले जानकारी दिए । ‘अनुमतिपत्र प्राप्त नगरी तथा अनुमतिपत्र लिएर पनि अनुमतिपत्रको सर्तविपरीत कार्य गरेकाले ती संस्थाहरूलाई दूरसञ्चार ऐन, २०५३ को दफा ४७(२) बमोजिम गरिएको हो,’ उनले भने ।
चितवनको चुनौलीस्थित वी लिङ प्रालिले अनुमतिपत्र नलिई इन्टरनेट  (ई–मेलसहित) सेवा सञ्चालन गरेकाले उसलाई १५ हजार रुपैयाँ जरिवाना गराई सेवा बन्द गर्न निर्देशन दिएको हो । साथै उक्त कार्यमा प्रयोग गरिएका दूरसञ्चारका रेडियो उपकरणहरू जफत गरी सूचना तथा सञ्चार प्रविधि मन्त्रालयलाई उपलब्ध गराउनेसमेत निर्णय गरिएको उनले बताए । त्यस्तै, अनुमतिपत्र नलिई इमेल, इन्टरनेट सेवा सञ्चालन गर्ने चितवनको विजयनगरस्थित एसएसडी नेट्रो प्रालिलाई १५ हजार रुपैयाँ जरिवाना गरिएको प्राधिकरणले जनाएको छ । उक्त कम्पनीको सेवा बन्द गराई उसले प्रयोग गरिएका रेडियो उपकरणसमेत जफत गरिएको प्राधिकरणले जनाएको छ ।
प्राधिकरणले अनुमति नलिई सेवा सञ्चालन गर्ने कम्पनीलाई ब्यान्डविथ उपलब्ध गराएको भन्दै क्लासिटेक प्रालिलाई १ लाख रुपैयाँ जरिवाना गराएको छ ।
क्लासिकटेकले वी लिंक प्रालिलाई ब्यान्डविथ उपलब्ध गराउँदै आएको थियो । प्राधिकरणले उक्त ब्यान्ड उपलब्ध नगराउन निर्देशनसमेत दिँदै जरिवाना लगाएको उनले बताए । त्यस्तै, वी लिंक प्रालिलाई नै ब्यान्डविथ उपलब्ध गराएको भन्दै प्राधिकरणले सभेने स्टार नेट प्रालि र रेडियस कम्युनिकेसन प्रालिलाई समेत १/१ लाख रुपैयाँ जरिवाना गराएको हो ।
अनुमति नलिई सेवा सञ्चालन गरेको उक्त वी लिंकलाई ब्यान्डविथ उपलब्ध गराएकामा सिम टिभी प्रालिसमेत कारबाहीमा परेको छ । तत्कालीन रेडियस कम्युनिकेसन प्रालिबाट भए गरेको कार्य एवं अनुमतिपत्रका सर्तविपरीतका कार्यलाई निरन्तरता दिने गरी सिम टिभीले समेत वी लिंकलाई ब्यान्डविथ उपलब्ध गराएकाले उसलाई ७५ हजार रुपैयाँ जरिवाना गरिएको अर्यालले बताए ।
प्राधिकरणले अनुमति नलिई सेवा सञ्चालन गर्ने कम्पनीलाई ब्यान्डविथ उपलब्ध गराएको भन्दै गण्डकी कम्युनिकेसन प्रालिलाई १ लाख रुपैयाँ जरिवाना गराएको हो । गण्डकीले अनुमतिपत्र नलिई सेवा सञ्चालन गर्ने एसएसडी नेट्रो प्रालिलाई ब्यान्डविथ उपलब्ध गराएकाले कारबाही गरिएको अर्यालले जानकारी दिए । कारबाहीमा परेकामध्ये वी लिंक र एसएसडीले जरिवाना रकम तिरिसकेका छन् । दुवै कम्पनीका सेवा बन्दसमेत गरिएको छ । बाँकी पाँचवटालाई तोकिएका जरिवाना तिर्न पत्रचार गरिएको छ ।
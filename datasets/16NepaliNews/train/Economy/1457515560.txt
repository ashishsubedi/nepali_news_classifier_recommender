
﻿पोखरा औद्योगिक मेला विशेष
मेला भन्नेबित्तिकै रमाइलो पक्ष पनि जोडिने गर्छ । नेपालका जुनसुकै स्थानमा हुने औद्योगिक तथा व्यापारिक मेलामा सांस्कृतिक कार्यक्रम पनि समेटिने गरेका छन् । यसले मेलामा दर्शक आकर्षित गर्न सहयोग पुर्‍याउाछ । पोखरामा चलिरहेको मेलामा दर्शक सहभागिता बढ्नुको कारण पनि सांस्कृतिक कार्यक्रम नै हो । मेलामा सहभागी दर्शकका लागि समेटिएका सांस्कृतिक कार्यक्रमबारे मेला सांस्कृतिक उपसमिति संयोजक मोहनबाबु खड्कासँग गरिएको कुराकानी :
मेलामा सांस्कृतिक कार्यक्रमलाई कसरी संयोजन गरिरहनुभएको छ ?
मेला भनेकै रमाइलो पक्ष हो । त्यसैले रमाइलो भएन भने मेलाको साथर्कता हँुदैन । अर्को कुरा, औद्योगिक, व्यापारिक जुनसुकै मेला भए पनि अवलोकनपछि सर्वसाधारणले सांस्कृतिक कार्यक्रमबारे जान्न चाहन्छन् । त्यसैले हामीले सांस्कृतिक कार्यक्रमका लागि विशेष पहल गर्दै आएका छौँ ।
के–के छन् मेलाका रमाइला पक्ष ?
गत वर्षजस्तै दोहोरी कन्सर्टलगायत कार्यक्रमलाई यस वर्षको मेलामा पनि समावेश गरेका छौँ । यस वर्ष हामीले थप स्कुल नृत्य प्रतियोगिता, दोहोरी प्रतियोगिता, हास्यव्यंग्य कन्सर्टलगायत कार्यक्रम पनि समावेश गरेका छौँ । हामीले यस वर्ष केही नयाँपन दिन खोजेका छौँ । मेलामा दोहोरी प्रतियोगितामा अन्तरउद्योग वाणिज्य संघ लोकदोहोरी प्रतियोगिता राखेका छौँ । हामीले पोखरा र काठमाडौंका फेसनडिजाइनरले डिजाइन गरेका ड्रेसमा फेसन सोलगायत कार्यक्रम राखेका छौँ । यसमा दैनिक दर्शकको चाप बढेको पाएका छौँ । यस वर्ष हामीले पहिलोपटक लोकसांस्कृतिक कलाकारको प्रस्तुतिअन्तर्गत नेपाललगायत ६ मुलुकका सांस्कृतिक कार्यक्रम मेलामा प्रस्तुत गरिसकेका छौँ । मेलामा बंगलादेश, स्टोनिया, भारत, नेपाल, मेक्सिको र श्रीलंकाको लोकसांस्कृतिक कला प्रस्तुत गरेका हौँ । यो वर्ष हामीले विविध कारणले एक दिनभन्दा बढी कार्यक्रम प्रस्तुत गर्न सकेनौँ, तर आउँदा वर्षमा यस्ता खालका कलाकारको प्रस्तुतिलाई दुई–तीन दिनसम्म बढाउने सोच छ ।
मेला अवधिभर के–के कार्यक्रम हुन्छ ? पूर्वतयारी गर्नुभएको छ ?
हामी दैनिकजसो मेलामा आउने कलाकार र सहभागिता रहनेलगायतका विषय पहिल्यै निर्णय गर्छौं । सोहीअनुसार सांस्कृतिक कार्यक्रम सञ्चालन गरेका छौँ । दिन मिलाएर मेलामा राष्ट्रिय तथा क्षेत्रीय सबै ख्यातिप्राप्त कलाकार समेटेका छौँ । आउँदो २८ मा पोखरा स्पेसल कार्यक्रमको तयारी थालेका छौँ । कार्यक्रममा लोकगायनतर्फ पुरुषोत्तम न्यौपाने, पशुपति शर्मा, प्रजापति पराजुली, चोलेन्द्र पौडेल, जीवन दाहाललगायत कलाकारको प्रस्तुति रहनेछ भने पप कार्यक्रममा कन्दरा र देउराली ब्यान्डको प्रस्तुति रहनेछ ।
मेलामा आउने कलाकारका लागि खर्च कसरी व्यवस्थापन गर्नुभएको छ ?
हो, मेलाको प्रमुख आकर्षण रहेको सांस्कृतिक कार्यक्रममा दैनिकजसो २०–३० कलाकार ल्याउने, बस्ने र खाने व्यवस्था गर्नुपर्छ । यो अलि झन्झटिलो काम पनि हो । त्यसैले हामीले यो वर्ष त्यस्तो झन्झटको काम गरेनौँ । कलाकारले मागेअनुसार रकम दिएका छौँ । हामीले उहाँहरूसँग समय मात्रै मागेका छौँ । आउने–जाने, खाने सबै व्यवस्था कलाकार आफैँले गर्छन् ।
खर्च र आम्दानी अनुमान कस्तो छ ?
सांस्कृतिक कार्यक्रमका लागि हामीले कमभन्दा कम खर्च गर्दा पनि २५ लाखसम्म हुने अनुमान गरेका छौँ । आम्दानीको कुरा गर्दा प्राय: दर्शक मेलामा रमाइलो हेर्न आउने हुँदा खरिद–बिक्री बढ्ने अपेक्षा गरेका छौँ ।
जनशक्ति व्यवस्थापन कसरी गर्नुभएको छ ?
हाम्रो समितिमा पोखरा उद्योग वाणिज्य महासंघका सबै सदस्यको सहयोग छ । समितिलाई प्रभावकारी बनाउन प्रभावकारी उपसमिति निर्माण गरेका छौँ र आवश्यक स्वयंसेवकले यसमा सहयोग पुर्‍याउँदै आएका छन् ।
मेलामा ग्यास उपहार पनि राख्नुभएको रहेछ नि ?
नाकाबन्दीले हैरानी व्यहोरेका पोखरेलीलाई मेलामा रमाइलोका लागि नाच्दा गृहलक्ष्मी ग्यास कम्पनीले उत्कृष्ट नृत्य गर्ने एकजनालाई एउटा भरी सिलिन्डर ग्यास उपहार दिएको छ । विशेषगरी २२, २५, २८ र ३० मा पर्ने सार्वजनिक बिदामा उत्कृष्ट नृत्य गर्नेलाई ग्यास व्यवस्था गरिएको छ । नृत्यमा द्वितीय हुनेलाई अलमार्क ब्रान्डको २० किलो बासमती चामल दिइनेछ ।शब्द/तस्बिर : विष्णु गौतम/नयाँ पत्रिका
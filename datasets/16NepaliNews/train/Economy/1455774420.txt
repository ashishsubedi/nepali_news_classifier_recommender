
﻿किरणकुमार कर्ण
जनकपुर, ५ फागुन – करिब २०० वर्ष लामो इतिहास बोकेको भारतीय जयनगर बजारका व्यापारीलाई मधेश बन्दको कारण २ सय करोड रुपैयाँभन्दा बढीको घाटा भएको छ ।
नेपाल र भारतबीच रहेको वैवाहिक, सांस्कृतिक र सामाजिक सम्बन्धका कारण सिरहा र धनुषाबाट भारतको सीमावर्ती क्षेत्र जयनगर बजारमा बन्दको क्रममा करिब ६ महिनासम्म नेपाली ग्राहकको न्यून चहलपहलका कारण घाटा भएको जयनगर चेम्बर्स अफ कमर्सले बताएको छ ।
तराईमा भएको लामो समयदेखिको बन्द, हड्ताल र नाकाबन्दीका कारण सीमावर्ती भारतीय बजारसमेत प्रभावित भएको हो । जयनगरमा मात्रै करिब २०० करोड भारतीयँ रुपैयाबराबरको घाटा भएको चेम्बरले दाबी गरेको छ ।
धनुषा र सिरहा जिल्लाको थोक तथा खुद्रा व्यापारी र सेवाग्राहीको चाप रहने सो भारतीय बजारमा ७० प्रतिशत नेपाली ग्राहक खरिद गर्न आउने गरेका छन् । हड्तालका कारण ७० प्रतिशत व्यापार प्रभावित भएको छ । ठूला–साना गरी करिब १ हजार व्यापारी रहेको यो बजारमा ग्राहकले मुख्य रूपमा कपडा, किराना सामान, कस्मेटिक, स्पेयर्स पार्टस खरिद गर्ने गरेका छन् । दैनिक २ करोड ५० लाख भारतीय रुपैयाँको व्यापार हुने गरेको सो बजारमा अहिले लामो समयको हड्ताल खुलेपछि २० प्रतिशतमात्र व्यापार भइरहेको स्थानीय व्यापारीहरु बताउँछन् ।
नेपाली बजारभन्दा भारतको जयनगर बजारमा सामानको मूल्य ३० देखि ४० प्रतिशत कम हुने गरेकाले धनुषा र सिरहाका ग्राहक सो बजारतर्फ आकर्षित हुने गरेको जयनगर चेम्बर्स अफ कमर्सका महासचिव अनिलकुमार बैलोरियाले बताए । यसले गर्दा सिरहा र धनुषा भन्सारको राजस्वसमेत बढ्न गएको छ ।
नेपाली उपभोक्तालाई लिएर भारतीय बजार गुल्जार भए पनि भारतीय रुपैयाँ सटही गर्ने काउन्टर सरकारी स्तरमा नभएकाले नेपाली उपभोक्ता बढी बट्टा तिरी लिनुपर्ने बाध्यता रहेकाले नेपाल र भारत दुवै देशका सरकार यसप्रति गम्भिर हुनुपर्ने व्यापारीको भनाइ छ ।
  बन्दको मारमा जयनगर बजार        
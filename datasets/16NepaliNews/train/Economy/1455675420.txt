
﻿काठमाडौं/ लगानी र व्यापारमार्फत नेपालको आर्थिक, सामाजिक विकास गर्ने उद्देश्यले इन्स्पायर नेपाल–२०१६, विजनेस फोरम एन्ड एक्स्पो आयोजना हुने भएको छ ।
हाउस अफ राजकर्णिकारको आयोजनामा हुन लागेको एक्सपोमा सहजीकरण, लगानी तथा आर्थिक विकासका क्षेत्रमा नवीनतम खोज, व्यावसायिकता तथा क्षमता अभिवृद्धिका विभिन्न क्षेत्रमा सरकारी तथा निजी क्षेत्रका लागि व्यापार तथा लगानीको नयाँ खोज हुने आयोजकको विश्वास छ ।
फागुन २७ देखि २९ सम्म आयोजना हुने एक्स्पोमा ८ सय व्यावसायिक व्यक्तित्व सहभागी हुने जनाइएको छ । कार्यक्रम अवधिभर विभिन्न ३० विषयमा छलफल र १० वटा सञ्जाल विस्तारसम्बन्धी कार्यक्रम हुने आयोजक संस्था हाउस अफ राजकर्णिकारका प्रबन्ध निर्देशक वीरेन्द्र राजकर्णिकारले बताए । उनका अनुसार विभिन्न विषयमा ६० स्वेदश तथा विदेशका विज्ञ वक्ताले खोज, अनुसन्धान र तथ्यांकका आधारमा व्यावसायिकता, लगानीलगायत विभिन्न विषयमा कार्यपत्र प्रस्तुत गर्नेछन् ।
कार्यक्रममा १ सय ५० प्रदर्शनीकर्ताले सहभागिता जनाउने छन् । छलफलमा सहभागी हुन निश्चित शुल्क तिर्नुपर्ने भए पनि प्रदर्शनीमा प्रवेश नि:शुल्क हुने उनले बताए । अमेरिकी दूतावासको सहयोगमा हुने इन्स्पायर नेपाल–२०१६ बिजनेस फोरम एन्ड एक्सपोमा लगानी बोर्ड, फ्याक्ट, नेपाल–अमेरिका चेम्बर अफ कमर्स, किंग्स कलेज, बिरुवा, दायित्व, उज्यालो फाउन्डेसन, गैरसरकारी संस्था संघ, नेपाल बैंकर्स एसोसिएसनलगायतको विशेष सहभागिता हुनेछ ।
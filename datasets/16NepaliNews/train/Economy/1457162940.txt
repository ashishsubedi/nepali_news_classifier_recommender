
﻿गणेश लम्साल/नयाँ पत्रिकाकाठमाडौं, २२ फागुन
राजस्व अनुसन्धान इकाइ क्षेत्रीय कार्यालय इटहरीले मोरङको हात्तीमुडास्थित फुजिमा आयलको कार्यालयमा छापा मारेको छ । कम्पनीले नाकाबन्दीका समयमा बेस र फर्नेस आयलको नाममा डिजेल ल्याएर कालोबजारी गरेको सार्वजनिक भएपछि राजस्व अनुसन्धानले कार्यालयमा छापा मारेको हो ।
राजस्व अनुसन्धान इटहरीबाट गएको टोलीले हात्तीमुडास्थित फुजिमाको कार्यालयमा छापा मारेर सबै खाता नियन्त्रणमा लिएको छ । अनुसन्धान अधिकृत गौरीशंकर उपाध्यायले कम्पनीले फर्नेस आयलको नाममा डिजेल ल्याएर कालोबजारी गरेको सर्वसाधारणको गुनासो र उजुरीपछि थप अनुसन्धानका लागि छापा मारेर कागजात नियन्त्रणमा लिइएको जानकारी दिए ।
फुजिमा कोसी पेट्रो सञ्चालक सुबोध कोइरालाको साझेदार कम्पनी हो । उद्योग सञ्चालनका लागि मानव बस्ती भएको ठाउँमा अनुमति लिएको कोसी पेट्रोले फर्नेस आयलका नाममा सोझै डिजेल ल्याएर बिक्री गर्दै आएको आशंका राजस्व अनुसन्धानले गरेको छ ।
नाकाबन्दीका समयमा विराटनगर भन्सार नाका भएर १४ उद्योगले फर्नेस र चार उद्योगले बेस आयल आयात गरेका थिए । जबकि सबै उद्योगलाई धेरै परिमाणमा बेस र फर्नेस आयल आवश्यक नपर्ने स्रोतको दाबी छ ।
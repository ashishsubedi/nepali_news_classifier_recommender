
﻿कृष्ण रिजाल/नयाा पत्रिकाकाठमाडौं, ८ फागुन
मोबाइल नम्बर पोर्टाबिलिटीको ढाँचामा परामर्श दिन पाँच कम्पनी इच्छुक देखिएका छन् । मोबाइल नम्बर पोर्टाबिलिटीको नियमनकारी ढाँचाको मस्यौदा तयार गर्न दूरसञ्चार प्राधिकरणले गरेको आह्वानमा पाँच कम्पनीले निवेदन दिएका हुन् ।
सेवाग्राहीले एउटै नम्बरको सिमकार्डबाट चाहिएअनुसार फरक–फरक कम्पनीको सेवा लिन सक्ने प्रणाली नै मोबाइल नम्बर पोर्टाबिलिटी हो । यसमा कुनै एक सेवाप्रदायकको मोबाइल नम्बर अर्को सेवाप्रदायकको नेटवर्कमा परिवर्तन गरी पुरानै नम्बर प्रयोग गर्न सकिन्छ ।प्राधिकरणले चालू आर्थिक वर्षभित्रै मोबाइल नम्बर पोर्टाबिलिटीको फ्रेमवर्क (संरचना) तयार गर्ने लक्ष्य लिएको छ । यसका लागि प्राधिकरणले ५० लाख रुपैयाँ बजेट विनियोजन गरेको छ ।
प्राधिकरणले चालू आवको कार्यक्रमअनुसार २२ पुसमा मोबाइल नम्बर पोर्टाबिलिटीको संरचनामा परामर्श दिन अन्तर्राष्ट्रिय बोलपत्र आह्वान गरेको थियो । त्यसमाथि पाँच कम्पनीले दरखास्त हालेको प्राधिकरणले जनाएको छ ।
नम्बर पोर्टाबिलिटीमा परामर्श दिन भारतको इन्र्नस्ट एन्ड योङ एलएलपी, नेपालको कास ट्ेरडिङ हाउस, नेदरल्यान्डको रविअन कन्सल्टेन्सी बिभी, स्पेनको नेरिओ कन्सल्टिङ एसएल र बेलायतको लाउरेसिया एसोसिएसन कम्युनिकेसन कन्सल्टेन्टले निवेदन दिएका हुन् ।
प्राधिकरणले अर्को सातासम्म अन्तिम सूची तयार पारेर निवेदक कम्पनीसँग आशयपत्र माग गरिने प्राधिकरणका सहायक प्रवक्ता अच्युतानन्द मिश्रले बताए । ‘अन्तिम सूची तयार पारेर उनीहरूसँग आर्थिक एवं प्राविधिक प्रस्ताव माग्नेछौँ,’ उनले भने, ‘त्यसमध्येबाट योग्य एउटा कम्पनीलाई परामर्शदाताका रूपमा छनोट गर्न अध्यक्षलाई सिफारिस गर्नेछौँ ।’
प्राधिकरणले दोस्रोपटक परामर्शदाताका लागि बोलपत्र आह्वान गरेको हो । यसअघि पनि प्राधिकरणले २७ जेठ २०७२ मा नम्बर पोर्टाबिलिटीको नियमनकारी संरचना तयार गर्न बोलपत्र आह्वान गरेको थियो । तर, त्यस वेला निवेदन दिएका सबै कम्पनी अयोग्य देखिएकाले परामर्शदाता छनोट हुन सकेको थिएन । प्राधिकरणले ०६६/६७ को वार्षिक कार्यक्रमदेखि नै नम्बर पोर्टाबिलिटीको फ्रेमवर्क बनाउने तयारी थालेको थियो । तर, हालसम्म परामर्शदाता नियुक्त हुन सकेको छैन ।
परामर्शका लागि निवेदन दिने कम्पनी
इर्नस्ट एन्ड योङ एलएलपी, भारत
कास ट्रडिङ हाउस, नेपाल
रविअन कन्सल्टेन्सी बिभी, नेदरल्यान्ड
नेरिओ कन्सल्टिङ एसएल, स्पेन
लाउरेसिया एसोसिएसन कम्युनिकेसन कन्सल्टेन्ट, बेलायत


﻿नयाँ पत्रिका काठमाडौं, २४ फागुन
भूकम्पबाट प्रभावितले अर्काे सातादेखि आवास पुनर्निर्माणका लागि अनुदान पाउने भएका छन् । भूकम्प गएको ११ महिनापछि राष्ट्रिय पुनर्निर्माण प्राधिकरणले अनुदान वितरण गर्ने भएको हो ।
प्राधिकरणले आइतबार पत्रकार सम्मेलन गरेर भूकम्पले घर भत्केर प्रभावित भएकालाई अर्काे साता आवास निर्माणका लागि अनुदान वितरण सुरु गर्ने जनाएको छ । प्राधिकरणले दोलखा जिल्लाको सिंगटी क्षेत्रबाट अनुदान वितरण सुरु गर्ने जनाएको छ । ४ दिनअघि सरकारले भूकम्पप्रभावितलाई २ लाख अनुदान दिनेसम्बन्धी कार्यविधि स्वीकृत गरेको थियो ।
प्राधिकरणका प्रमुख कार्यकारी अधिकृत सुशील ज्ञवालीले गत बिहीबारदेखि नै अनुदान वितरण गर्ने तयारी भए पनि नेपाली कांग्रेसको अधिवेशनका कारण एक हप्ता पछाडि सारिएको बताए । प्राधिकरणले अनुदानको पहिलो किस्ता बैंकमार्फत उपलब्ध गराउनेछ । ‘यसले गर्दा स्थानीयलाई रकम निकाल्न र घर बनाउनका लागि खर्च गर्न पनि सजिलो हुनेछ,’ उनले भने ।
भूकम्पपीडितले पहिलो किस्तामा ५० हजार, दोस्रो किस्तामा ८० हजार र तेस्रो किस्तामा ७० हजार रुपैयाँ प्राप्त गर्ने प्राधिकरणले जनाएको छ ।
दोलखाबाट अनुदान वितरण सुरु भए पनि आगामी वैशाख महिनासम्म काठमाडौंबाहिरका ११ वटै भूकम्पप्रभावित जिल्लामा अनुदान सम्झौता गर्ने तयारी भएको प्राधिकरणले जनाएको छ ।
उपत्यकाबाहिरको लगतका लागि प्राधिकरणले १ हजार ५ सयजना इन्जिनियर परिचालन गरेको छ । हाल काठमाडौं, भक्तपुर र ललितपुर जिल्लामा भने लगत संकलनको काम सुरु नभएको प्राधिकरणले जनाएको छ ।
पहिला ११ वटा जिल्लाको लगत संकलन भइसकेपछि मात्र उपत्यकाको लगत संकलन गरिने प्रमुख कार्यकारी अधिकृत ज्ञवालीले बताए । ‘उपत्यका र बाहिर धेरै कुरामा फरक छ, त्यसैले पहिला बाहिर सकेपछि उपत्यकाको हुन्छ,’ उनले भने । तर, उपत्यकामा पनि बर्खाअगाडि नै पहिलो किस्ता दिने गरी काम भइरहेको उनले बताए ।

﻿अच्युत पुरी/नयाँ पत्रिकाकाठमाडौं, २२ फागुन
नेपालमा सञ्चालन भइरहेका सिंगल इन्जिन जहाज उडानयोग्य रहेको प्राविधिक अध्ययनले देखाएको छ । नेपाल नागरिक उड्डयन प्राधिकरणका अनुसार प्राविधिक टोलीको अध्ययनले हवाई सुरक्षाका हिसाबबाट सिंगल इन्जिन जहाज उडानयोग्य रहेको निष्कर्ष निकालेको हो ।
गत साता नेपालगन्जबाट जुम्लाका लागि उडेको ९ एन–एजेबी विमान आकस्मिक अवतरण गर्ने क्रममा दुर्घटना भएपछि संस्कृति, पर्यटन तथा नागरिक उड्डयनमन्त्री आनन्दप्रसाद पोखरेलले एकल इन्जिन भएको विमान परीक्षण नगरी नचलाउन प्राधिकरणलाई निर्देशन दिएका थिए । त्यसपछि प्राधिकरणले प्राविधिक टोली खटाएर सिंगल इन्जिन जहाज परीक्षण गरेको हो ।
प्राविधिक टोलीले आफ्नो जिम्मेवारी पूरा गरिसकेको छ,’ प्राधिकरणका प्रवक्ता देभेन केसीले भने, ‘जहाजका इन्जिनमा समस्या नदेखिएको निष्कर्ष अध्ययनले निकालेको छ ।’ इन्जिनको खराबीका कारण विमान आकस्मिक अवतरण गर्ने क्रममा दुर्घटनामा परेपछि मन्त्री पोखरेलले बाँकी सबै एकल इन्जिन भएका विमान परीक्षण सम्पन्न नभएसम्म नउडाउन प्राधिकरणमार्फत निर्देशन दिएका थिए ।

﻿सोलुखुम्बु, ४ चैत – आन्तरिक राजस्व कार्यालय लहानले सोलुखुम्बुको खुम्बु क्षेत्रमा ४ वर्षपछि करसम्बन्धी घुम्ती शिविर सञ्चालन गर्ने भएको छ । शिविर आज र भोलि लुक्लामा सञ्चालन हुनेछ ।
राजस्व कार्यालय सिरहामा हुँदा खुम्बु क्षेत्रका अधिकांश व्यवसायीहरूले राजस्व बुझाउन सकिरहेका छैनन् । कर कार्यालयको पहुँच नपुगेकै कारण वार्षिक करोडौं रुपैयाँको कारोबार गर्ने होटल तथा पसलहरू पानमै दर्ता भई सञ्चालन भइरहेका छन् भने मूल्य अभिवृद्धि कर (भ्याट) तिर्नबाट छलिएका छन् ।
खुम्बु क्षेत्रबाट वार्षिक करोडौं राजस्व गुमाइरहेको समबन्धमा गत असार १९ गते कारोबारमा समाचार प्रकाशित भएपछि राजस्व कार्यालयले कर संकलनमा चासो दिएको हो । सञ्चारमाध्यममा समाचार आएपछि आफूहरू खुम्बु जाने निर्णयमा पुगेको कर अधिकृत रामकुमार श्रेष्ठले जानकारी दिए । अहिले स्प्रीङ सिजन चलिरहेकाले खुम्बुमा होटलहरू पनि सबै सञ्चालनमा हुने भएकाले लुक्ला घुम्ती शिविर सञ्चालन गर्न लागिएको हो ।
शिविरमा आय विवरण पेस गर्ने, पान दर्ता गर्ने, अन्तःशुल्क इजाजत तथा नवीकरण, भ्याटमा दर्ता गर्ने, राजस्व बुझ्नेलगायत करसम्बन्धी सम्पूर्ण सेवा प्रदान गरिनेछ । लुक्लादेखि माथि बाक्लो होटलहरू रहेका नाम्चे, खुम्जुङजस्ता स्थानमा भने शिविर सञ्चालन गर्नेबारे कार्यालयले योजना बनाएको छैन । उच्च हिमाली क्षेत्र भएका कारण नाम्चे तथा खुम्जुङ क्षेत्रमा सञ्चालनमा रहेका होटल, लज तथा अन्य व्यवसाय सञ्चालकले सिरहास्थित कर कार्यालय पुगी कर दाखिला नगर्ने र कार्यालयले पनि नियमित नियमन नगर्ने गरेका कारण कर संकलन हुन नसकेको हो । यसअघि ०६८ जेठ मसान्तमा करका कर्मचारीहरूले घुम्ती शिविर नै सञ्चालन गरेर कर असुली गरेका थिए ।
आन्तरिक राजस्व कार्यालय लहानमा गत आर्थिक वर्षसम्मको रेकर्डअनुसार सोलुखुम्बुको खुम्बु क्षेत्रको चौरीखर्कका १७५, नाम्चेका ११० र खुम्जुङका ७४ होटल, लज तथा अन्य पसलसमेत गरी करदाता छन् । तीमध्ये ५ प्रतिशत पनि होटल तथा लज भ्याटमा दर्ता भएका छैनन् । सोलुखुम्बुको सदरमुकामसहित तल्लो क्षेत्रका अन्य व्यापारिक क्षेत्रमा रहेका स्टोर तथा पसलसमेत गरेर करदाताहरू १ हजार २६५ छन् । कार्यालयका अनुसार जिल्लामा हालसम्म ९७ वटामात्रै करदाताले मूल्य अभिवृद्धि कर अर्थात् भ्याट बिल प्रयोग गरेर व्यवसाय सञ्चालन गर्दै आएका छन् । करको दायरामा नल्याइँदा यहाँ वार्षिक २५ करोडभन्दा बढी राजस्व गुम्ने गरेको छ ।
  ४ वर्षपछि खुम्बुमा कर शिविर        
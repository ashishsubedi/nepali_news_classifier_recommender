
﻿
कास्की/ पोखरामा सञ्चालन भएको छैटौँ संस्करणको पोखरा महोत्सव १३ करोड ६० लाखको कारोबार गर्दै समापन भएको छ । पुस ३० देखि सुरु भएको महोत्सवको अन्तिम दिन सोमबार दुई लाख १९ हजार दर्शकले अवलोकन गरेको आयोजक युनाइटेड क्लबले जानकारी दिएको छ ।
‘युवाको जाँगर राष्ट्र निर्माणको आधार’ नारासहित कास्कीमा चिडियाखाना निमार्ण गर्ने उद्देश्यले महोत्सव आयोजना गरिएको हो । महोत्सव समापन गर्दै संस्कृति पर्यटन तथा नागरिक उड्डयनमन्त्री आनन्दप्रसाद पोखरेलले पर्यटन क्षेत्रलाई प्रमुख आधार मानेर महोत्सव आयोजना गरिएकामा आयोजकलाई धन्यवाद दिएका थिए ।
मन्त्री पोखरेलले मुलुकको विषम परिस्थितिमा आयोजना गरिएको महोत्सवबाट पोखराको पर्यटनलाई पुनर्जागरण गर्न सघाउ पुग्ने विश्वास व्यक्त गरे ।
महोत्सवबाट बचत रकम क्लबले प्रत्येक वर्ष शिक्षा, स्वास्थ्य, खेलकुद र चिडियाखाना निर्माणका लागि खर्च गर्दै आइरहेको क्लबका अध्यक्ष हिमालय बख्रेलले जानकारी दिए ।
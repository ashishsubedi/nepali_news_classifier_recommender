
﻿विराटनगर, २ चैत – नाकाबन्दी खुकुलो भएपछि पनि बजारमा इन्धनको आपूर्ति सहज नभइरहेका बेला विराटनगरबाट ट्यांकरसहित पेट्रोलियम पदार्थको कालोबजारीमा संलग्न ५ जना पक्राउ परेका छन् ।
भारतको नाकाबन्दी र मधेसी मोर्चाको ५ महिनाभन्दा लामो बन्दबाट जनजीवन सहज भए पनि इन्धनको आपूर्ति भने अझै सहज हुन सकेको छैन । विराटनगर–५ कञ्चनबारीस्थित धिताल आयल ट्रेडर्सबाट डिजेल निकालेर अन्यत्र लानका लागि पम्पबाट ट्यांकरमा भर्दै गरेको अवस्थामा मोरङ प्रहरीको विशेष टोलीले ट्यांकरसहित ५ जना पक्राउ गरेको हो ।
पक्राउ गरेका ५ जनालाई सोमबार जिल्ला प्रहरी कार्यालय मोरङमा पत्रकार सम्मेलन गरी सार्वजनिक गरिएको छ । नेपाल आयल निगमले पेट्रोल पम्पलाई दिएको तेल अन्यत्र लगेर बेच्न नपाइने व्यवस्था छ । तर, पेट्रोल पम्पहरूले नै कालोबजारी गर्ने गरेको पाइएको मोरङ प्रहरीका प्रमुख प्रहरी उपरीक्षक सन्दीप भण्डारीले बताए । उद्योगहरूलाई प्रशासनको सिफारिसका आधारमा मात्रै पम्पहरूले तेल दिने व्यवस्था छ । “पम्पहरूले नै इन्धनको कालोबजारी गरेको पुष्टि भएको छ,” भण्डारीले भने, “अन्य पम्पहरूका विषयमा पनि अनुसन्धान भइरहेको छ ।” सन्तोष धितालको नाममा रहेको उक्त पम्प विराटनगरका व्यवसायी मनिष मारुले ठेक्कामा लिएर चलाउँदै आएका थिए ।
प्रहरीले ना ४ ख ४१४२ नम्बरको ट्यांकर, ट्यांकरमा रहेको १९ हजार ५ सय लिटर डिजेल, चालक जोगिन्द्र उराव, सहचालक भीमबहादुर माझी, सीताराम चौधरी, रमेश अधिकारी र बजारु चौधरीलाई पक्राउ पक्राउ गरेको छ । प्रहरी उपरीक्षक भण्डारीका अनुसार पक्राउ पाँचैजनाविरुद्ध कालोबजारी ऐनअन्तर्गत कारबाही प्रक्रिया अगाडि बढाइनेछ ।
प्रहरीले पम्पका सञ्चालक मारुलाई भने नियन्त्रणमा लिएको छैन । मारु यसअघि पनि पटक–पटक तेल कालोबजारी गरेको भन्दै कारबाहीमा परेका व्यक्त हुन् । पम्पमा काम गर्ने र ट्यांकरका मजदुर पक्राउ परे पनि सञ्चालक मारु फरार छन् । सञ्चालक मारुको पनि खोजी भइरहेको प्रहरीले बताएको छ ।
चालक जोगिन्द्रले यसअघि पनि ३–४ पटक तेल निकालेर हेटौंडालगायतका स्थानमा लगेको स्वीकारेका छन् । “सञ्चालक मारुको निर्देशनमा मोरङको टंकीसिनवारीस्थित आरती स्ट्रिप्समा ट्यांकरमार्फत तेल लाने तयारी भइरहेको थियो,” पत्रकार सम्मेलनमा चालक जोगिन्द्रले भने ।
प्रहरी उपरीक्षक भण्डारीले यस्तो कार्यमा अरु पनि संलग्न हुनसक्ने भन्दै प्रहरीले निगरानी बढाएको बताए । तेल अभावको समयमा निगमले सर्वसाधारणलाई वितरण गर्न तेल दिए पनि केही पम्पहरूले तेल नभएको भन्दै थोरैमात्र वितरण गर्ने गरेका छन् ।
  विराटनगरमा रोकिएन इन्धन कालोबजारी        
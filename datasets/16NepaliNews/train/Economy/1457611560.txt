
﻿महेन्द्र सापकोटा
दैलेख, २७ फागुन – व्यावसायिक रूपमा तरकारीखेती गर्न उत्प्रेरित गर्दै आएको उच्च मूल्य कृषि विकास आयोजना महिला तथा सीमान्तकृत समूहमा रहेका समुदायको जीविकोपार्जनमा सहयोगी बनेको छ । विशेषगरी महिला तथा सीमान्तकृत समूहमा रहेका समुदायलाई व्यावसायिक उत्पादन र बजारीकरणको प्रक्रियामा आबद्ध गराई आयोजना उनीहरूको जीविकोपार्जनमा सहयोगी बन्न थालेको हो । बेमौसमी तरकारी उत्पादनका लागि अनुकूल हावापानी भएको यहाँको ग्रामीण भेगका गाविसमा कृषकलाई तरकारीखेती गर्न आयोजनाले सहयोग गर्दै आएको छ ।
जिल्लामा विस्तारै सडकको पहुँच भएकाले पनि दुर्गम भेगका कृषकहरूलाई तरकारीखेतीमा आबद्ध गराउँदै आएको उच्च मूल्य कृषि विकास आयोजना कार्यक्रमका जिल्ला संयोजक पुष्कर शमाले बताए । “व्यावसायिक तरकारी खेतीमा नयाँ प्रविधिको विकाससँगै युवाहरूको पनि बढ्दो रुची देखिन्छ,” शर्माले भने, “पार्सपोर्ट बनाएर विदेश जाने तयारी गरेका युवासमेत पछिल्लो समय तरकारी खेतीमा जम्न थालेका छन् ।”
महिला तथा सीमान्तकृत समूहमा रहेका समुदायलाई उच्च मूल्य कृषिवस्तु, गैरकाष्ठ वन पैदावार तथा जडिबुटी कृषि व्यवसायीहरूसँगको खरिद–बिक्री सम्झौताका आधारमा बजारको मागअनुसार आपूर्ति गर्न सक्षम बनाउने आयोजनाको उद्देश्य रहेको संयोजक शर्माले बताए ।
सामाजिक सेवा केन्द्र (सोसेक) नेपालको सहजीकरणमा सञ्चालित यो कार्यक्रमबाट जिल्लामा बेमौसमी तरकारी उत्पादन, बाख्रापालन, व्यावसायिक बेसारखेती, अदुवाखेती, तरकारी बीउ उत्पादन र एग्रोभेट/पाराभेटजस्ता आयआर्जनका क्रियाकलाप सञ्चालन भएका छन् । व्यवसाय प्रवद्र्धनका लागि जिल्लाका सहकारी र समूहमार्फत आयर्आजनमा यो कार्यक्रमबाट २ करोड २२ लाख रुपैयाँ लगानी गरिएको छ । सदरमुकामदेखि जिल्लाका दुर्गम भेगका गाविसहरूमा पनि पछिल्लो समय व्यावसायिक तरकारीखेतीमा कृषकहरूको सक्रियता बढेको छ ।
आयोजनाको सहयोगले व्यावसायिक तरकारी खेतीमा हौसला मिलेको करले आवत कृषि समूह जाहारको–२ का सचिव सर्वराज भण्डारीले बताए । मौसमी तथा बेमौसमी तरकारी उत्पादनवाट वार्षिक रूपमा ८ लाखदेखि ९ लाख रुपैयाँसम्म आम्दानी हुने गरेको भण्डारी बताउँछन् । उनले १२ रोपनी जग्गामा बन्दा, काउली, करेला, आलु, सीमी, खुर्सानी, टमाटरलगायत तरकारी उत्पादन गर्दै आएका छन् । “आयोजनाको सहयोगले थप २ रोपनी जग्गामा तरकारी खेती बढाएको छु,” भण्डारीले भने, “जस्तातस्ता जागिर र विदेशभन्दा मेरो तरकारी खेतीबाट राम्रो आम्दानी हुन्छ ।”
आयोजनाले सय कृषि समूहका २५ सदस्यहरूलाई क्यारेट, ५ वटा स्प्रे ट्यांक, २५ वटा स्प्रिङकल उपलब्ध गराएको छ । तरकारी खेतीमा थप सहयोगका लागि आयोजनाले करले कृषि समूहका लागि एउटा पोखरी निर्माण गरेको छ । आयोजना जिल्लाका लालिकाँडा, पिलाडी, गोगनपानी, शेरी, बराह, खड्गबाडा, डाडापराजुल, कट्टी, मेहेलतोली, रुम, चौराठा, नारायण नपा, गौरी, रावतकोट, भैरिकालिकाथुम, बडाखोला, बडलम्जी, गमौडी, मालिका, नाउले कटुवाल, नेपा, लयाटी बिन्द्रसैनी, सिगासैन, राकमकर्णाली र पिपलकोटमा सञ्चालन भइरहेको छ ।
मासिक डेढ लाख कमाइ
नेपालगन्ज । ४ बिगाह १२ कठ्ठा जमिन भाडामा लिएर व्यावसायिक तरकारीखेती सुरु गरेका कोहलपुर–४ चप्परगौडीका सुनिलकुमार ढकालले बाँकेमा छुट्टै पहिचान बनाएका छन् । तरकारीखेतीबाटै उनी मासिक १ लाख ५० हजार रुपैयाँभन्दा बढी कमाउँछन् । २ वर्षअघि खेती थालेका ढकालले यसलाई व्यावसायिक बनाउँदै लगेका छन् ।
३ सिजनसम्म तरकारीखेती गर्ने ढकाल प्रत्येक सिजनमा दैनिक ३ क्विन्टलभन्दा बढी तरकारी बिक्री गर्छन् । उनको दैनिक कमाइ नै ६ हजार रुपैयाँसम्म छ । ४ जनालाई उनले रोजगारी दिएका छन् । शिक्षण पेसाबाट सन्तुष्टि नभएपछि उनी कृषिमा लागेका हुन् ।
ढकाल जग्गाको वार्षिक भाडा १ लाख २५ हजार रुपैयाँ तिर्छन् । उनले उत्पादन गरेको तरकारी कोहलपुरमा रहेका बजार तथा पसलमा बिक्री हुन्छन् ।
  जीविकोपार्जनमा सहयोगी बन्दै कृषि आयोजना        
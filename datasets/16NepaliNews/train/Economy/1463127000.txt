
﻿काठमाडौं, ३१ वैशाख (कास) – राष्ट्रिय योजना आयोगका उपाध्यक्ष डा. युवराज खतिवडाले उत्पादनलाई वित्तीय प्रणालीसँग नजोडेसम्म मुलुकको आर्थिक विकास सम्भव नभएको बताए । तर, व्यवस्थापिका संसद्ले स्पष्ट निर्णय लिन नसकेको उनको आरोप छ ।
आगामी आर्थिक वर्ष (०७३/७४) को बजेट तयारीका सम्बन्धमा संसद्को अर्थ समितिलाई बिहीबार सम्बोधन गर्दै उनले कृषि र जलस्रोत समितिमा नेपालका बैंकरले ‘हामी ग्रामीण क्षेत्रमा कारोबार गर्न सक्दैनौं’ भन्दा पनि संसद मुकदर्शक बनेको आरोप लगाए । समितिले त्यसबारेमा कसरी जाने भनेर स्पष्ट निर्देशन नदिँदा कार्यान्वयन भूमिकामा रहेका निकायमा अन्योल छाएको खतिवडाले बताए । “उत्पादनसँग वित्तीय प्रणाली नजोडेसम्म मुलुकको आर्थिक विकास सम्भव छैन,” उनले भने, “त्यसका लागि संसद्को भूमिका प्रभावकारी हुन्छ ।”
आगामी वर्षको बजेटलाई कार्यान्वयनमुखी बनाउन र आत्मनिर्भर अर्थतन्त्रको विकास गर्न दुई वर्षभित्र कृषिउपजमा आत्मनिर्भर बनाउने गरी काम अघि बढाइएको खतिवडाको भनाइ छ । “भौतिक पूर्वाधार विकासका लागि केही ठूला परियोजनालाई प्राथमिकतासाथ अघि बढाएका छौं,” उनले भने ।
बर्सेनि बजेटको आकार बढ्दै गए पनि विकास खर्च नबढ्नु, टुक्रे र साना योजना धेरै, क्रमागत एवं बहुवर्षीय योजनाको पुँजीगत तथा भौतिक प्रगति कमजोर, भौतिक पूर्वाधार विकासमा कम ध्यान, निर्वाचनमुखी कार्यक्रमलाई प्राथमिकता र कार्यकर्ताको मन राख्न योजना दिने प्रवृत्तिका कारण विकासले गति लिन नसकेको सांसदहरूको ठम्याइ छ ।
पूर्वअर्थमन्त्री डा. रामशरण महतले अहिलेको समस्या आर्थिक नीति र बजेटको नभई कार्यान्वयनको भएको बताए । सालबसाली बजेट पूर्णरूपमा खर्च हुने तर आर्थिक विकासका लागि आवश्यक पुँजीगत खर्च अत्यन्तै न्यून हुँदा समस्या भएको उनको भनाइ छ । “बजेट विनियोजनकै क्रममा चालू खर्च र पुँजीगत खर्चको अनुपात ७२ र २८ प्रतिशत रहने भए पनि बजेट खर्च हुने समयसम्म यसको अनुपात ८० र २० प्रतिशत पुग्छ,” उनले भने ।
अर्का पूर्वअर्थमन्त्री सुरेन्द्र पाण्डेले ०४६ सालको आन्दोलनपछि आएका नीति र बजेटले अर्थतन्त्रलाई कुन दिशामा लग्यो भनेर समीक्षा गर्दै रोजगारी सिर्जना गर्ने गरी बजेट ल्याउन सुझाव दिए ।
  ‘उत्पादनलाई वित्तीय प्रणालीसँग जोड्नुपर्छ’        
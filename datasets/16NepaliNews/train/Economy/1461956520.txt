
﻿काठमाडौं । गुणस्तरहीन खाद्य पदार्थ खाएर उपभोक्ताको मृत्यु भएमा उत्पादक तथा वितरकले १० लाख रुपैयाँसम्म क्षतिपूर्ति तिर्नुपर्ने भएको छ । खाद्य प्रविधि तथा गुण नियन्त्रण विभागले खाद्य ऐन २०२३ लाई संशोधन गर्दै क्षतिपूर्तिलाई कडा बनाएको हो ।
विभागकी उपमहानिर्देशक डाक्टर मतिना जोशी (वैद्य)ले पूरानो व्यवस्थामा क्षतिपूर्ति कम राखिएको र कम भएकै कारण उत्पादकको लापरबाही हुँदा उपभोक्ताको ज्यान जाने गरेपछि क्षतिपूर्तिलाई १० गुणा बढाइएको बताइन् ।
खाद्य ऐन २०२३ मा दूषित खाद्य पदार्थ उत्पादन वा विक्री वितरण गर्ने व्यक्तिलाई एक लाखदेखि दुई लाख ५० हजारसम्म जरिबाना र ३ वर्षसम्म कैद हुन सक्नेछ उल्लेख छ । तर, संशोधनसहित प्रस्ताव गरिएको ऐनमा दुई लाख ५० हजारदेखि १० लाख रुपैयाँसम्म क्षतिपूर्ति दिनुपर्ने संशोधन प्रस्ताव गरेको छ ।
उपमहानिर्देशक डाक्टर जोशी (वैद्य)ले दण्ड तथा जरिबानालाई १० गुणासम्म वद्धि गरिएको बताइन् । न्यूनस्तरको खाद्य पदार्थ उत्पादन, विक्री वितरण, निकासी वा पैठारी गर्ने व्यक्तिलाई पहिलो पटक १० हजार रुपैयाँदेखि २० हजार रुपैयाँसम्म जरिबाना गरिने व्यवस्था गरिएको छ । त्यसैगरी, दोस्रो पटकदेखि प्रत्येक पटक २० हजार रुपैयाँदेखि ५० हजार रुपैयाँसम्म जरिबाना वा ६ महिनादेखि एक वर्षसम्म कैद वा दुवै सजाय हुने व्यवस्था गरिएको विभागले जानकारी दिएको छ ।
पसल नथापी घुमीफिरी खाद्य पदार्थ विक्री गर्ने व्यक्तिले यो ऐन वा यस ऐन अन्तर्गतको नियम वा आदेशको उल्लंघन गरेमा व्यापारीलाई पहिलो पटक पाँच सय रुपैयाँदेखि दुई हजार रुपैयाँसम्म जरिबाना दोस्रो पटक दुई हजार रुपैयाँदेखि पाँच हजार रुपैयाँसम्म जरिबाना गर्ने प्रस्ताव गरिएको छ । त्यसैगरी, तीन महिनासम्म कैद वा दुवै सजाय र तेस्रो पटकदेखि प्रत्येक पटक पाँच हजार रुपैयाँदेखि १० हजार रुपैयाँसम्म जरिबानावा तीन महिनादेखि ६ महिनासम्म कैद वा दुवै सजाय हुन सक्नेछ ।
खाद्य पदार्थको उत्पादन, विक्री वितरण, सञ्चय वा प्रशोधन गर्न चाहने व्यक्ति वा संस्थाले अनिवार्य अनुज्ञापत्र लिनु पर्नेछ । खाद्य पदार्थको अनुज्ञापत्र लिनका लागि खाद्य स्वच्छता तथा गुणस्तर सम्वन्धि प्रावधान एवं प्रणाली पूरा गरेको हुनुपर्ने संशोधन सहित मन्त्रालयमा पठाइएको छ ।
गुणस्तरहीन खाद्य पदार्थलाई उच्च गुणस्तर भनेर वा खाने कुरामा प्रयोग गरेको संमिश्रणबारे झूठो जानकारी दिइ, नबुझिने विवरण राखेर झुक्याई विक्री गर्न पाइँदैन । उत्पादन, आयात, निर्यात र विक्री गर्न हुँदैन । अनुमति नलिई सञ्चारमाध्यबाट खाद्य पदार्थको विज्ञापनको गराउन पाइने छैन ।
कुनै खाद्य पदार्थ दूषित वा न्यूनस्तरको पाइए वा दफा ४ बमोजिम ढांटी झुक्याई विक्री गरेको भन्ने शंका लागेमा अनुसन्धान प्रयोजनको लागि तोकिएको अधिकारीले त्यस्तो खाद्य पदार्थ सिलबन्दी गरी सो खाद्य पदार्थका धनीलाई नै जिम्मा लगाई त्यसको भर्पाई लिई रोक्का राख्न सक्नेछ ।
(२) उपदफा (१) बमोजिम रोक्का रहेको खाद्य पदार्थ दूषित वा न्यूनस्तको रहेको प्रमाणित भइसकेपछि दोषको मात्रा, प्रकृति र त्यसबाट हुनसक्ने हानीको विचार गरी महानिर्देशक वा तोकिएको अधिकारीको आदेशले सो खाद्य पदार्थ जफत हुन सक्नेछ ।
विभागका अनुसार पूरानो ऐनलाई समयसापेक्ष बनाएर कृषि विकास मन्त्रालयका पठाइएको छ । मन्त्रालयले उक्त प्रस्तावमाथि छलफल गरेपछि कानुन मन्त्रालयमा पठाउने र कानुनले संसद्मा पेस गर्नेछ ।
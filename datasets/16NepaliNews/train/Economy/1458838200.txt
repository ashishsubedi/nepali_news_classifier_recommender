
﻿काठमाडौं । अर्थ मन्त्रालयले ‘गार्मेन्ट प्रोसेसिङ जोन’ निर्माण गर्न १९ करोड रुपैयाँ निकासा गरेसँगै आवश्यक पूर्वाधार बनाउने काम सुरु भएको छ ।
सिमरा विशेष आर्थिक क्षेत्रलाई गार्मेन्ट प्रोसेसिङ जोन बनाउन अर्थले फागुन ५ गते उक्त रकम निकासा गरेको हो । “अर्थबाट रकम निकासा भइसकेको छ, पूर्वाधार निर्माण गर्न तत्कालै टेन्डर आह्वान हुन्छ,” विशेष आर्थिक क्षेत्र विकास समिति (सेज)का कार्यकारी निर्देशक चण्डीकाप्रसाद भट्टले बाह्रखरीसँग भने, “एक/दुइ दिनमै टेन्डर आह्वान हुन्छ, त्यसको ३५ दिनपछि पूर्वाधार निर्माण कार्य सुरु गरिन्छ ।”
उनका अनुसार सिमरा सेज ३ सय ४० विगाह क्षेत्रफलमा फैलिएको छ । त्यसमा ७० वटा उद्योग स्थापना गर्न सकिन्छ । सेजले आगामी दुई वर्षभित्र सम्पूर्ण काम सक्ने योजना बनाएको भट्टले जानकारी दिए ।
कूल २ अर्ब ५० करोड रुपैयाँको लागतमा गार्मेन्ट प्रोसेसिङ जोन बन्न लागेको हो । त्यसमध्ये हाल अर्थले १९ करोड रुपैयाँ निकसा गरिसकेको भट्टले जानकारी दिए ।
सेजले यसअघि सबैखाले उद्योग खोल्ने गरी सिमरा सेज बनाउने बताएपछि अमेरिकाले ६६ वटा वस्तुलाई शुन्य भन्सार सुविधा दिएपछि त्यससम्बन्धी उद्योगलाई प्रथामिकता दिएको भट्टले जानकारी दिए । “हाम्रो उद्देश्य भनेकै ६६ वटा बस्तुको उत्पादन बढाउने र निर्यात गर्ने भन्ने हो,” उनले भने, “सोही वस्तु उत्पादन गर्ने मात्रै उद्योग खोल्न अनुमति दिन्छौँ ।”
“सिमरा सेजभित्र गामेन्ट बाहेक अन्य उद्योग खुल्दैनन् । तर, हामी सकेसम्म गार्मेन्ट भित्र पनि अमेरिकाले सुविधा प्रदान गरेको उद्योग खोल्ने वातावरण मिलाउँछौ,” कार्यकारी निर्देशक भट्टले भने । गार्मेन्ट प्रोसेसिङ जोनमा २४ सै घण्टा बिजुली, पानीलगायतका पूर्वाधारको व्यवस्था हुनेछ ।
तयारी पोसाक उद्योग संघका कार्यबाहक अध्यक्ष चण्डीप्रसाद अर्यालले सरकारले गार्मेन्ट प्रोसेसिङ जोन बनाउनु स्वागतयोग्य कुरा भएको बताए । “सेजले दिनुपर्ने कुरा पनि यिनै हुन” अर्यालले भने, “सरकारले उल्लेख गरेको सेवा तथा सुविधा उपलब्ध गराए, नयाँ उद्योग आउँछन् ।”
भट्टका अनुसार विशेष आर्थिक क्षेत्र विकास समितिले तयार पारेको विस्तृत सम्भाव्यता अध्ययनमा पाँच वर्षसम्म आयकर नलिने, कूल उत्पादनको ७५ प्रतिशत बस्तु निर्यात गर्नुपर्नेलगायत कुरा उल्लेख छ ।
निजी क्षेत्रले ५ वर्षसम्म आयकर नलिन र निर्यातजन्य १० प्रतिशत नगद अनुदान दिन माग गरेको थियो । त्यसमध्ये ५ वर्षसम्म आयकर नलिने उल्लेख भएको छ । तर, नगद अनुदानको बारेमा भने केही उल्लेख भएको छैन ।
कार्यबाहक अध्यक्ष अर्यालले तयारी पोशाक केन्द्र स्थापना गरेमा स्वदेशी र विदेशी लगानीकर्ताले उद्योग स्थापना गर्ने बताए । अमेरिकाले दिएको शून्य भन्सार सुविधाका लागि तत्कालै यो केन्द्र स्थापनाको लागि पहल थालिएको हो ।
अर्यालका अनुसार यस क्षेत्रमा हालसम्म ६ अर्ब रुपैयाँभन्दा बढी लगानी भएको छ । त्यसमध्ये बार्षिक ५ अर्ब रुपैयाँबराबरको तयारी पोसाक निर्यात हुने गरेको संघले जनाएको छ ।
अमेरिकाले कर छुट सुविधा प्राप्त गर्न उत्पादित सामग्रीमा कम्तीमा ३५ प्रतिशत कच्चा पदार्थ स्वदेशी प्रयोग हुनुपर्ने, अन्य देशबाट नेपालमा सामान ल्याएर निर्यात गर्न नपाइने, हस्तकला, नेपालको संस्कृति झल्कने प्रिन्ट भएकालगायतका सामग्री अमेरिका पठाउन सकिने तर सर्वप्रथम अमेरिकामा आयात हुने गार्मेन्टमध्ये १.५ प्रतिशत तयारी पोसाक भन्सार छुटमा ल्याउन सकिने र हरेक वर्ष ०.३३ प्रतिशतको दरले १० वर्षसम्म (२०२५ सम्म) वृद्धि गर्दै लैजाने गरी सुविधा प्रदान गर्दै जाने सर्त राखेको छ ।
अमेरिकाले नेपाललाई अल्पविकसित राष्ट्र अन्तर्गतको सेक्सन ९१५ को सुविधा प्रदान गर्न लागेको हो । यसअन्तर्गत तयारी पोसाकका ६६ प्रकारका उत्पादनलाई १७ प्रतिशत भन्सार छुट दिनेछ ।
त्यसैगरी, सरकारले भैरहवा सेजको कार्यविधि पनि स्वीकृतिका लागि मन्त्रीपरिषद्मा दर्ता गराएको छ । अब बस्ने मन्त्रिपरिषद्ले उक्त कार्यविधिलाई स्वीकृत गर्ने बुझिाएको छ ।
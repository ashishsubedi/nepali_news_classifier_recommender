
﻿
दस्तुर घटे २ सय प्रतिशत पर्यटक बढाउँछौँ : व्यवसायीअच्युत पुरी/नयाँ पत्रिकाकाठमाडौं, १३ माघ
संस्कृति, पर्यटन तथा नागरिक उड्डयन मन्त्रालयले हिमाली क्षेत्रका निषेधित र नियन्त्रित क्षेत्रलाई ‘विशेष पर्यटकीय क्षेत्र’ नामाकरण गरी पर्यटक आकर्षित गर्नुपर्ने प्रस्ताव गरेको छ । मन्त्रालयका सचिव दिनेशकुमार थपलियाले निषेधित र नियन्त्रित हुँदाहुँदै पनि निश्चित दस्तुर लिएर पर्यटक पठाइरहेकाले त्यस्ता क्षेत्रलाई विशेष पर्यटकीय क्षेत्रका रूपमा घोषणा गर्दा अझ बढी पर्यटक आकर्षित गर्न सकिने देखिएको बताएका छन् ।
व्यवस्थापिका संसद्को अन्तर्राष्ट्रिय सम्बन्ध तथा श्रमसमितिलाई मंगलबार मन्त्रालयका तर्फबाट सुझाब दिने क्रममा उनले यस्ता स्थानलाई निषेधित या नियन्त्रित भन्नुभन्दा सकारात्मक नाम राख्दा बढी पर्यटक ल्याउन सकिने सम्भावना देखिएको बताए ।
सकारात्मक नाम राख्दै ती क्षेत्रमा घुम्न चाहने पर्यटकबाट लिइँदै आएको दस्तुर रकममा पुनरावलोकन गर्नुपर्ने पक्षमा मन्त्रालय रहेको उनको भनाइ छ । अध्यागमन ऐन २०४९ बमोजिम लिइँदै आएको दस्तुरलाई समयसापेक्ष परिमार्जन गर्नुपर्ने सुझाब सचिव थपलियाले दिए । सामान्यतया ५ सय डलर लिइरहेको क्षेत्रको दस्तुरलाई १ सय डलरमा झार्ने हो भने ती क्षेत्रको भ्रमण गर्ने पर्यटकको संख्यामा उल्लेख वृद्धि हुने देखिएको उनले बताए । ‘महँगो शुल्कका कारण निषेधित क्षेत्रको भ्रमण नगरी फर्किने पर्यटकलाई नेपाल राख्न सके पर्यटकको औसत बसाइ र दैनिक खर्च पनि बढ्नेछ,’ उनले भने ।
उता, पर्यटन व्यवसायीले पनि निषेधित र नियन्त्रित क्षेत्रमा जाने पर्यटकबाट लिने दस्तुर घटाएमा सो क्षेत्रमा पुग्ने पर्यटकको संख्या २ सय प्रतिशतसम्मले बढाउन सकिने बताए । नेपाल पर्वतारोहण संघका उपाध्यक्ष सन्तबहादुर लामाले शुल्क घटाउने र एक स्थानको भ्रमणमा जाने पर्यटकले धेरै निकायमा धाउनुपर्ने बाध्यता हटाएमा अहिले पुगिरहेको संख्याको तुलनामा २ सय प्रतिशतले पर्यटक बढाउने ग्यारेन्टी लिन सकिने उल्लेख गरे । ‘अनुमति लिनुपर्दाका झन्झट हटाइदिनुहोस्, शुल्क घटाइदिनुहोस्, पर्यटक बढाउने ग्यारेन्टी हामी लिन्छौँ ।’
पर्यटन व्यवसायी, सांसद अन्य सरोकारवालाले उत्तरतर्फका अधिकांश नाका निषेधित क्षेत्रमा पर्ने र ऐननियमले निर्वाध आवागमनमा बाधा गर्ने भएकाले निषेधित र नियन्त्रित क्षेत्रको अवधारणामा पुनरावलोकनको आवश्यकता रहेको बताएका थिए ।
गृह मन्त्रालयका सचिव नारायणगोपाल मलेगोले सरोकारवालासँगको छलफलपछि निषेधित क्षेत्रबारे पुनरावलोकन गरिने जानकारी दिएका छन् ।
साढे १३ हजार पर्यटक निषेधित क्षेत्रमा
गत आर्थिक वर्ष ०७१/७२ मा निषेधित क्षेत्रको अनुमति लिएर भ्रमण गर्ने पर्यटकको संख्या १३ हजार ५ सय १९ जना थियो । चालू आर्थिक वर्षयता सोमबारसम्म कुल ६ हजार ७ सय २८ जना पर्यटक त्यस्ता क्षेत्रको भ्रमणमा गइसकेको अध्यागमन विभागका महानिर्देशक केदार न्यौपानेले जानकारी दिए । नेपालमा विभिन्न १२ वटा हिमाली जिल्लाका स्थानलाई नियन्त्रित क्षेत्र घोषणा गरिएको छ ।
शुल्क पुनरावलोकन तुरुन्त : समिति
यसैबीच, अन्तरराष्ट्रिय सम्बन्ध तथा श्रम समितिले नेपाल सरकारद्वारा तोकेका निषेधित र नियन्त्रित क्षेत्रमा लिने विशेष शुल्क तुरुन्त पुनरावलोकन गर्न पर्यटन र गृह मन्त्रालयलाई निर्देशन दिएको छ । मंगलबार सरोकारवालासँगको बैठकपछि समितिले यससँग सम्बन्धित ऐन, कानुनमा आवश्यक संशोधन प्रक्रिया अगाडि बढाउनसमेत निर्देशन दिएको छ । त्यसका लागि भौगोलिक सिमाना, सुरक्षा संवेदनशीलतामा आएको परिवर्तन, पदयात्रीहरूको आवागमनलाई सहजीकरण गर्नुपर्ने अवस्था, उत्तरी नाका खोल्नुपर्ने राष्ट्रिय आवश्यकता तथा त्यस्ता क्षेत्रको पर्यावरणीय अवस्थासमेतको आधारमा पुन: विचार गर्नुपर्ने समितिको निष्कर्ष छ ।

﻿
प्रकाश धौलाकोटी/नयाँ पत्रिकातेह्रथुम, १९ फागुन
सरकारले नयाँ नमुना सहर बनाउने घोषणा गरेसँगै जिल्लाको व्यापारिक केन्द्र वसन्तपुर बजारमा ठूलो लगानीका होटल खुल्न थालेका छन् । केही वर्षअघिसम्म उचित खान र बस्न होटेल नपाइने गरेकामा अहिले व्यापारिक सहर वसन्तपुरमा झन्डै पाँच दर्जनभन्दा बढी नयाँ होटेल थपिएका हुन् ।
पहिले अव्यवस्थित रूपमा सञ्चालनमा रहेका होटल पुन: व्यवस्थापन र स्तरोन्नति गर्ने क्रम पनि बढेको छ ।
गुराँसको राजधानीका रूपमा चिनिने पूर्वकै प्रसिद्ध पर्यटकीय स्थल तिनजुरे–मिल्के–जलजले (टिएमजे) क्षेत्रको प्रवेशद्वारसमेत रहेको वसन्तपुरमा प्रशस्तै पर्यटकीय सम्भावना भएकाले पनि होटल व्यवसायमा लगानी गर्न व्यवसायी आकर्षित देखिएका छन् ।
तेह्रथुम, धनकुटा र संखुवासभालगायतका करिब २० जिल्लाको व्यापारिक केन्द्रका रूपमा रहेको वसन्तपुर निर्माणाधीन मध्यपहाडी लोकमार्गअन्तर्गत पर्ने दश नमुना सहरमध्ये एक हो ।
चालू आर्थिक वर्षको हालसम्म मात्रै वसन्तपुरमा आधा दर्जनभन्दा बढी सुविधासम्पन्न होटेल सञ्चालनमा आएका छन् भने दर्जनभन्दा बढी पुराना होटेल स्तरोन्नति गरिएको छ ।
वसन्तपुरमा पहिलेभन्दा अहिले मानिसको आवतजावत बढेको र मागअनुसार होटेल स्तरोन्नति गरेको होटल याकका सञ्चालक छिरिङ भोटियाले बताए । उनले पहिले १२ लाखमा सञ्चालन गरेको होटेललाई अझ व्यवस्थित बनाउन अहिले अरू ७ लाख रुपैयाँ खर्चेका हुन् ।
बजारमा अरू सुविधासम्पन्न होटल खुलेपछि उनीहरूसँग प्रतिस्पर्धा गर्न होटेलमा लगानी थपेको उनको भनाइ छ ।
अहिले वसन्तपुर बजारमा मात्र सानाठूला गरी करिब ५२ वटा होटेल सञ्चालनमा रहेको उद्योग वाणिज्य संघ तेह्रथुमका अध्यक्ष महेन्द्र काफ्लेले जानकारी दिए । तीमध्ये २ दर्जन होटेल १० लाख रुपैयाँभन्दा बढी लगानीमा सञ्चालित छन् भने अरू साना होटेलमा पनि लगानी थपिने क्रम बढिरहेको उनले बताए ।
तेह्रथुममा सम्भावना बोकेका प्रशस्तै पर्यटकीय क्षेत्र भएर पनि सरकारले बेवास्ता गरिदिँदा वसन्तपुर बजारको सोचेजति विकास हुन नसकेको नगर विकास समिति वसन्तपुरका अध्यक्ष अर्जुनबाबु माबुहाङले गुनासो गरे । आवश्यक भौतिक पूर्वाधार विकास र बजार विस्तारमा ध्यान पुर्‍याउन सके यस क्षेत्रको पर्यटन मौलाउने र यहाँका होटेल व्यवसायलगायत अन्य क्षेत्रको विकास हुने उनको भनाइ छ ।
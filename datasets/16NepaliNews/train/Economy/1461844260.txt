
﻿एस खान, नेपालगन्ज । सीमानामा रहेका भन्सार लगायतका सरकारी निकायमा सेटिंग मिलाएर भारतबाट अवैध रूपमा करोडौंको दाल नेपाल भित्र्याई बंगलादेशमा तस्करी हुन थालेको छ । चैत्र २४ गते नेपालगञ्जस्थित भन्सार कार्यालय परिसरबाट प्रहरीले ५० लाख रुपैयाँको दुई ट्रक अवैध दाल नियन्त्रणमा लिएपछि सो रहस्य खुलेको हो ।
यस विषयलाई लिएर तस्कर र भेरी अञ्चल प्रहरी कार्यालयबीच वारपारको लडाईं शुरु भएको छ ।
भारतबाट क्यारियर मार्फत अवैध रूपमा नेपाल भित्र्याएर बंगलादेश निकासीका लागि नेपालको बाटो भएर पूर्वतर्फ लैजान तयारी अवस्थामा रहेको सो दालसहितको ट्रक प्रहरीले नियन्त्रण लिएको थियो ।
एक हजार १ सय ४० बोरा उक्त दाल बोकेका ना ३ ख ८२४३ र ना ४ ख ६२१५ नम्बरका ट्रकलाई प्रहरीले पक्राउ गरेर राजश्व अनुसन्धान कार्यालय कोहलपुरलाई बुझाएको थियो । ती ट्रक हाल राजश्व अनुसन्धान कार्यालय कोहलपुरको नियन्त्रणमा छन् ।
सो अवैध दाल छुटाउन विभिन्न शक्ति केन्द्रमा धाएर असफल भएका तस्करहरू सो दाल छुटाउन अदालतमा पुगेका छन् ।
बरामद गरिएको उक्त दाल छुटाउन राजनीतिक दल, सांसद र राज्यमन्त्री लगायत विभिन्न शक्ति केन्द्रमा धाएर असफल भएपछि उनीहरु अदालतमा पुगेका हुन् ।
सति इन्टरनेशनलका प्रोप्राइटर उमेश तेलीले अदालतमा निवेदन दिएका थिए । सो निवेदनको प्रारम्भिक सुनुवाई गर्दै पुनरावेदन अदालत नेपालगन्जले यही वैशाख १२ गते बरामद दालको विषयमा कारबाही अगाडि नबढाउन अन्तरिम आदेश जारी गरेको थियो ।
न्यायाधीश बीरबहादुर डाँगी र केशवप्रसाद जोशीको संयुक्त इजलासले अर्को आदेश नहुँदा सम्मका लागि कानुनी कारबाही अगाडि नबढाउन र बरामद दाल सुरक्षित रुपमा राख्न आदेश दिएका हुन् । प्रहरीका अनुसार तेली वीरगन्जका व्यापारी हुन् । दाललाई बिना कारवाही छुटाउन यसअघि तस्कर र अन्य व्यापारीहरुले जिल्ला र केन्द्रीय निकायसम्म धाएका थिए ।
अवैध दाल प्रकरण मिलाउन राज्यमन्त्री, राजश्वका उच्च अधिकारी लगायतले समेत सक्रियता देखाएको प्रहरीले जनाएको छ ।
भारतबाट नेपाल ल्याउन प्रतिवन्ध लगाइएको दाल तस्करले लामो समयदेखि ‘सेटिङ’ मिलाएर नेपालगन्जसम्म ल्याउँदै आएका थिए । उक्त दाल नेपालबाट बंगलादेश लगायतका मुलुकमा पठाउने ठूलो सञ्जाल सक्रिय रहेको छ ।
सयौं क्यारियरले दैनिक ४ देखि ५ ट्रकसम्म दाल भारतबाट नेपाल ल्याउने गरेको र भन्सारकै हाताभित्र जम्मा गरेर ट्रकमा लोड गरिने गरेको प्रहरीले जनाएको छ ।
बंगलादेशमा महंगो भएका कारण भारतीय दाल नेपाल ल्याएर उता लैजाने गरेको प्रहरीको दावी छ ।
यसरी अवैध दाल बंगलादेश पुर्याउँदा किलोमा १४ देखि २८ रुपैयाँसम्म नाफा हुने गरेको प्रारम्भिक अनुसन्धानबाट खुलेको छ । एक ट्रक दाल बंगलादेश पुर्याउँदा तस्करले आठ लाख रुपैयाँसम्म कमाउने प्रहरीको दाबी छ ।
दाल तस्करहरु यसपटक प्रहरीको फन्दामा परेपछि व्यापारी, भन्सार कार्यालय र एजेन्ट नै यसका विरुद्ध लागेको पाईएको जनाउँदै तस्करहरु प्रहरीको अभियानलाई जसरीपनि असफल पार्ने प्रयासमा रहेको एक उच्च प्रहरी अधिकारीले बताए ।
मौलाउँदै गरेको तस्करीलाई निरुत्साहीत गर्न विशेष अभियान थालेको अञ्चल प्रहरी कार्यालय भेरी अदालतको अन्तरिम आदेशपछि अन्यौलमा छ ।
भेरी अञ्चल प्रहरी प्रमुख धिरु बस्न्यातले आफूले तस्करी रोक्न थालेपछि शक्ति केन्द्रको आडमा अभियानलाई प्रभावित पार्ने प्रयासमा तस्करहरु लागेकोे बताए ।
नेपालगन्ज नाकाबाट बढेको तस्करी नियन्त्रणमा आउने वित्तिकै भैरहवा, वीरगन्ज र बिराटनगर नाकाबाट हुने तस्करी पनि रोकिने उनको विश्वास छ ।
प्रहरीले सोे दाल बरामद गरेपछि नेपालगन्ज भन्सार कार्यालयले नै एजेन्टलाई प्रयोग गरेर आन्दोलन गर्न उक्साएको आरोप पनि भन्सारमाथि लागेको थियो ।
उता राजस्व अनुसनधान कार्यालय कोहलपुरका क्षेत्रीय प्रमुख शिव भण्डारीले अदालतबाट नै अन्तरिम आदेश भइसकेपछि अहिले आफ्नो तर्फबाट कारबाही प्रक्रिया रोकिएको बताएका छन् । उनले अदालतको अन्तिम निर्णय पर्खिरहेको जनाए ।

﻿गणेश लम्साल/नयाँ पत्रिकाविराटनगर, २५ वैशाख
जिल्लाका साना किसानले चैतेधान बालीमा पनि एसआरआई प्रविधि प्रयोग सुरु गरेका छन । बर्खेबालीमा उत्पादन राम्रो भएपछि चैतेबालीमा मोरङका साना किसानले एसआरआई (सघन धानखेती प्रणाली) प्रविधि प्रयोग गरेका हुन् ।धानबालीमा पहिलोपटक एसआरआई प्रविधि
मोरङको कोसी हरँैचा, बेलबारी, केराबारी, बाहुनी, उर्लाबारी, मधुमल्ला, इटहरालगायत क्षेत्रका किसानले पहिलोपटक चैते धानबालीमा एसआरआई प्रविधि प्रयोगमा ल्याएका छन् । प्राविधिक प्रत्यक्ष निगरानी, तालिम र सहयोगपछि चैतेधानमा पहिलोपटक एसआरआई प्रविधि प्रयोग थालेका किसान धान राम्ररी गाँजिएर फस्टाउन थालेपछि खेती बढ्नेमा आशावादी भएका छन् ।एसआरआई प्रविधिले उत्पादन बढ्ने आशा
एसआरआई प्रविधिबाट चैते धान दोब्बर उत्पादन हुने मोरङ डाँगीहाटका किसान डम्बरबहादुर खडकाले बताए । खड्काले साढे दुई बिघामा एसआरआई प्रविधिबाट धान खेती गरेका छन् ।
एक बिघामा चैते धान लगाएका केराबारी देवीझोडाका अमर पौडेलले पनि एसआरआई प्रविधिबाट रोपेको धान राम्रो फस्टाएकाले उत्पादन दोब्बर हुने अपेक्षा गरेको बताए । केराबाटीकै नेत्र ढकाल, डिल्लीप्रसाद कट्टेल, डम्बर अधिकारी, मणिलाल फुयाँलले पनि एसआरआई प्रविधिबाट धान रोप्ने वेलामा केही झन्झट भए पनि उत्पादन राम्रो हुने आशा गरेका छन् ।चैतेधान मिसन कार्यक्रमको सहयोग
कृषि कार्यालय मोरङका अनुसार पहिले जिल्लाका किसानले बर्खे धानबालीमा मात्र एसआरआई प्रविधि प्रयोग गर्दै आएका थिए । तर, यो वर्ष सरकारले सञ्चालन गरेको चैतेधान मिसन कार्यक्रममा साना किसानलाई जानकारी दिएर एसआरआई प्रविधिमा आकर्षित गराउन सफल भएको कार्यालय प्रमुख राजेन्द्र उप्रेतीले बताए ।मुलुकभर ८ हजार हेक्टरमा चैतेधान मिसन कार्यक्रम
सरकारले मुलुकभर ८ हजार हेक्टरमा चैतेधान मिसन कार्यक्रम सञ्चालन गरिरहेको उप्रेतीले जानकारी दिए । मोरङमा एक हजार हेक्टरमा एसआरआई प्रविधिबाट चैतेधान खेती भइरहेको छ । नमुना कार्यक्रमका रूपमा सञ्चालन भएको एसआरआई प्रविधिमा सहभागी किसानलाई सरकारले प्रतिहेक्टर ५ हजारका दरले अनुदान दिने कृषि अधिकृत उप्रेतीले बताए । चैतेधानमा एसआरआई प्रविधि प्रयोग गरेका किसानलाई कृषि कार्यालयले गोडमेलका लागि धान गोड्ने मेसिन ‘बिनर’ प्रदान गरेको छ ।६ हजारभन्दा बढी किसान एसआरआई प्रविधि खेतीमा
कृषि विकास कार्यालय मोरङका अनुसार ०५९ मा पहिलोपटक एक किसानमार्फत एक मुठी धानबाट प्रयोग खेती सुरु गरिएको एसआरआई प्रविधिबाट खेती गर्ने किसान हाल ६ हजारभन्दा बढी भइसकेका छन् ।
हाल मोरङमा पथरी शनिश्चरे, कोसी हरैँचा, सुन्दरदुलारी, बेलबारी नगरपालिकादेखि बुधनगर, हसन्दह, मधुमल्ला, बाहुनी, बनिगाभा, डाँगीहाट, अमाही बरियातीलगायत गाविसका किसानले एसआरआई प्रविधिबाट खेती गर्दै आएका छन् । चैते धानबालीमा भने पहिलोपटक किसानले एसआरआई प्रविधि प्रयोगमा ल्याउन थालेका हुन् ।चार दोब्बर उत्पादन
कृषि कार्यालय मोरङ प्रमुख तथा एसआरआई प्रविधिविज्ञ राजेन्द्र उप्रेतीका अनुसार परम्परागत प्रविधिभन्दा कम मल, बिउ, पानी र खनजोत प्रयोग गरी एसआरआई प्रविधिबाट धानखेती गरिन्छ । परम्परागत तरिकाले गरिएको खेतीबाट भन्दा चार दोब्बर बढी धान उत्पादन हुने उप्रेती बताउँछन् ।
परम्परागत प्रविधिबाट खेती गर्दा प्रतिकट्ठा कृषकले २ देखि ४ मनसम्म धान फलाउन सक्छन् । तर, एसआरआई प्रविधिबाट किसानले  कम्तीमा ६ देखि ८ मनसम्म फलाउन थालेका छन् । उनका अनुसार हाल मोरङमा प्रतिहेक्टर ७ देखि १० टनसम्म एसआरआई प्रविधिबाट धान उत्पादन भइरहेको छ ।
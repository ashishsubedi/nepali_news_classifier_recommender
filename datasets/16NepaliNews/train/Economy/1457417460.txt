
﻿नयाँ पत्रिकाबुटवल, २५ फागुन
रुपन्देहीको बुटवलमा मुख्य कार्यालय रहेको शाइन रेसुंगा डेभलपमेन्ट बैंकको सातौँ वार्षिक साधारणसभाले प्युठानको बिजुवारमा मुख्य कार्यालय रहेको गौमुखी विकास बैंकलाई शाइन रेसुंगा डेभलपमेन्ट बैंकमा गाभ्ने प्रस्ताव पारित गरेको छ ।
शाइन रेसुंगाको १ सेयरबराबर गौमुखी विकास बैंकको ०.९ सेयर आदान–प्रदान अनुपात कायम हुने गरी गाभिने बैंक सञ्चालक समिति बैठकले निर्णय गरेको हो ।
मर्जरपछि एकीकृत बैंकको चुक्ता पुँजी करिब ८७ करोड, निक्षेप ८ अर्ब र कर्जा लगानी ७ अर्ब पुग्नेछ । एकीकृत बैंकको नाम शाइन रेसुंगा डेभलपमेन्ट बैंक लिमिटेड नै रहने सहमति पनि साधारणसभाले पारित गरेको छ ।
एकीकृत बैंक सञ्चालक समिति अध्यक्षमा शाइन रेसुंगाका थानेश्वर पौडेल र प्रमुख कार्यकारी अधिकृतमा प्रकाश पौडेल रहनेछन् भने गौमुखीका तर्फबाट १ सञ्चालकको प्रतिनिधित्व हुनेछ । मर्जरपछि बैंकको मुख्य कार्यालयसहित २२ शाखा तथा २ वटा एक्सटेन्सन कार्यालय हुनेछन् ।
साधारणसभाले सेयरधनीलाई आव ०७१/७२ को मुनाफाबाट चुक्ता पुँजीको २७ प्रतिशत बोनस सेयर तथा कर प्रयोजनार्थ १.४२ प्रतिशत नगद लाभांश वितरण गर्ने प्रस्ताव पनि पारित गरेको बैंक अध्यक्ष थानेश्वर पौडेलले जानकारी दिए ।
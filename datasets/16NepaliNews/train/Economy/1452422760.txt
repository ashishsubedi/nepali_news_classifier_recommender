
﻿छविलाल बगाले
लमजुङ, २६ पुस : उद्योग बाणिज्य महासंघका पूर्व अध्यक्ष चण्डिराज ढकालले वैशाख १२ को महाभूकम्प, तराईमा जारी आन्दोलन र भारतीय नाकाबन्दीका कारण मुलुकको आर्थिक हैसियत जर्जर बन्दै गएको बताएका छन् । देशको बर्तमान अवस्था ठिक नभएका कारण आर्थिक क्षेत्र बाहेकका अन्य क्षेत्रहरु पनि धरासायी बन्दै गएकोले मुलुक कयौं वर्ष पछाडी धकेलिएकोे उनले दावी गरेका छन् ।
लमजुङ उद्योग बाणिज्य संघको ४० औं स्थापना दिवसको उदघाटन गर्दै पूर्व अध्यक्ष ढकालले मुलुकको आर्थिक क्षेत्र जर्जर बन्दै गएको प्रति दुःख ब्यक्त गरे । राजनैतिक शक्तिहरुको आपसी मेलमिलाप आवश्यक रहेको बताए । दलहरुबीच आपसी मेलमिलापको अभाव हुँदा भविष्य खोज्दै मुलुकका लाखौं दक्ष जनशक्ति विदेश पलायन भएको भन्दै उनले देशका दक्ष युवाहरु विदेशका कलकारखाना, सडक लगायतका क्षेत्रमा आफ्नो श्रम बेच्न बाध्य भएको बताए ।
“वैशाख १२ को विनाशकारी भूकम्पले थला पारेको मुलुकको आर्थिक क्षेत्र तंग्रिन नपाउँदै तराईको आन्दोलन र भारतीय नाकाबन्दीको सास्ती पनि खेप्नु पर्यो ।” पूर्व अध्यक्ष ढकालले भने, “यसको समाधान कहिले हुन्छ ? सरकार के हेरेर बसिरहेको छ ?” देशका भन्सार नाकाहरु यतिका समयसम्म बन्द गरिदा आर्थिक अवस्था मात्रै ठप्प नभइ जनतामा अभाव सिर्जना भई मुलुक नै तहसनहस भएको उनको भनाई छ । पूर्व अध्यक्ष ढकालले निजी क्षेत्र अहिले पनि सरकार र राजनैतिक दलहरुलाई बाइपास गर्ने पक्षमा नरहेको बताउँदै उनले बरु सहकार्यमा अघि बढ्न चाहेको बताए ।
फरक प्रसंगमा पूर्व अध्यक्ष ढकालले लमजुङ जलविद्युतमा निकै धनी भएकोले उद्योगी ब्यवसायीहरुको सहयोगबाट जिल्लामा लगानीमैत्री वातावरण बनाउन आग्रह गरेका छन् । पर्यटन र जलविद्युतमा धनी मानिएको लमजुङमा सोचे अनुरुप विकास नभएको बताए ।
  मुलुकको आर्थिक अबस्था जर्जर बन्दैः ढकाल        

﻿सुब्बा कार्की
रौतहट,२६ पुस : रौतहटंस्थित श्रीराम सुगर मिल्सले आइतवारबाट उखु क्रसिंग गर्न सुरु गरेको छ । मिल्सले उखु क्रसिंग गर्न सुरु गरेपछि किसानहरु उखु काटेर मिल लैजान थालेका छन् ।
मिलले पुर्जी दिन थालेपछि किसानहरु उखु काटेर मिलसम्म पुयाउन हतारिएका छन् । गत वर्ष उक्त मिल्सले मंसिर २९ गतेबाटै उखु क्रसिङ गर्न सुरु गरेको थियो । तराई मधेसमा जारी बन्द, हड्ताल र भारतको अघोषित नाकाबन्दीका कारण उद्योग सञ्चालनमा आउन सकेको थिएन । अहिले मिलमा टायर र टे«क्टरमा मात्र उखु लोड गरेर लाने गरिएको छ ।
तर, संयुक्त लोकतान्त्रिक मधेसी मोर्चाको अवरोधका कारण ट्रकमा उखु लोड गरेर लैजान अनुमति छैन । जिल्लाको मध्यभागस्थित गरुडा नगरपालिकामा रहेको उक्त मिल्सले यो वर्ष १८ लाख क्विन्टल उखु क्रसिङ गर्ने लक्ष्य राखेको छ । आन्दोलनको कारण उद्योग सञ्चालनमा ढिलाइ भएकोले लक्ष्य पुरा गर्न कठिन रहेको श्रीराम सुगर मिल्सका उखु प्रवन्धक सियाराम साहले बताए ।
हालैमात्र उखु उत्पादक संघ र चिनी मिल सम्वद्ध प्रतिनिधिबीच भएको छलफलले नयाँ क्रसिङ सिजनका लागि उखुको मूल्य प्रतिक्विन्टल रु.४४८ रुपैयाँ कायम गरेको उखु उत्पादक संघ रौतहटका अध्यक्ष अशोक यादवले बताए । यो मूल्य गत वर्षको भन्दा १३ रुपैयाँले कम हो ।
  श्रीराम सुगर मिल्स संचालन, १८ लाख क्वीन्टल उखु क्रसिंग गर्ने लक्ष्य        
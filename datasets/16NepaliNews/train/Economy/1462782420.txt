
﻿नयाँ पत्रिकाकाठमाडौं, २७ वैशाख 
लगानी बोर्डको कार्यकारी प्रमुख अधिकृत (सिइओ)का लागि ८ जनाबीच प्रतिस्पर्धा हुने भएको छ । प्रधानमन्त्री कार्यालयका प्रवक्ता विनोदबहादुर कुँवरले ८ जनाले सिइओका लागि दरखास्त दिएको जानकारी दिए ।
दरखास्त दिने अन्तिम म्याद आइतबारसम्म थियो । सिइओका लागि प्रकाश अवस्थी, खड्गबहादुर बिष्ट, सुरेन्द्रकुमार पौडेल, राधेश पन्तले दरखास्त दिएका छन् । यसैगरी, महाप्रसाद अधिकारी, रमेशनाथ बास्तोला, सरोज कोइराला र विश्वलाल श्रेष्ठले दरखास्त दिएको प्रधानमन्त्री कार्यालयले जनाएको छ ।
दरखास्त दिनेमध्ये पन्त लगानी बोर्डका वर्तमान सिइओ हुन् । बिष्ट स्वतन्त्र ऊर्जा उत्पादकको संस्था (इप्पान)का अध्यक्ष र अधिकारी राष्ट्र बैंकका पूर्वडेपुटी गभर्नर हुन् ।
एक कार्यकाल पूरा गरेका पन्तलाई अहिले अर्को व्यवस्था नभएसम्मका लागि सिइओको जिम्मेवारी दिइएको छ । अर्थमन्त्री विष्णुप्रसाद पौडेल संयोजक र राष्ट्रिय योजना आयोगका उपाध्यक्ष डा. युवराज खतिवडा तथा पूर्वसचिव केशव भट्टराई रहेको छनोट समितिले ८ जनामध्येबाट ३ जनाको नाम सिइओका लागि सिफारिस गर्नेछ । सिफारिस गरिएका ३ जनामध्येबाट मन्त्रिपरिषद्ले १ जनालाई सिइओ नियुक्त गर्नेछ ।
सिइओका लागि मान्यताप्राप्त शिक्षण संस्थाबाट अर्थशास्त्र, व्यवस्थापन, इन्जिनियरिङ वा परियोजना विश्लेषण र वाणिज्य कानुन विषयमध्ये कुनै एक विषयमा कम्तीमा स्नातकोत्तर तह उत्तीर्ण हनुपर्नेे शैक्षिक योग्यता तोकिएको छ ।
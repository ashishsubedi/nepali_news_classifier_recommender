
﻿३–३ महिनामा पुनरावलोकन गर्नुपर्ने
नयाँ पत्रिकाकाठमाडौं,  २५ वैशाख
बैंकसम्म पहुँच पाउन नसकेका दुर्गमका गरिब परिवारलाई सेवा दिन खुलेका लघुवित्त कम्पनीले महँगो ब्याजदर असुलेको गुनासो बढेपछि सरकारले त्यस्तो ब्याजदरमा सीमा तोक्न निर्देशन दिएको छ ।
प्रधानमन्त्री तथा मन्त्रिपरिषद् कार्यालयले बिहीबार जारी गरेको वक्तव्यमा भनिएको छ, ‘कम्तीमा तीन महिनामा एकपटक ब्याजदर सीमा (क्यापिङ) को पुनरावलोकन गरी नेपाल सरकारलाई सुझाब दिनुपर्नेछ ।’ मन्त्रिपरिषद् कार्यालयले राष्ट्र बैंकको लघुवित्त विभाग प्रमुखले नेतृत्व गर्ने गरी सरोकारवाला निकायका पदाधिकारी रहेको समिति गठन गरी ब्याजदर सीमा तोक्ने र पुनरावलोकन गर्ने व्यवस्था गर्न निर्देशन दिएको हो ।
कार्यालयले सरकारी तथा राष्ट्र बैंकको लगानी भएका क्षेत्रमा ऋण प्रवाह गर्दा वार्षिक १० प्रतिशतभन्दा बढी ब्याज लिन नपाइने व्यवस्था गरेको छ । त्यस्तै, बचत तथा ऋण सहकारी संस्थाले तोकिएभन्दा बढी किसिमका सेवा शुल्क लिन नपाउने गरी सुझाब कार्यान्वयन गर्नसमेत मन्त्रिपरिषद् कार्यालयले अर्थ मन्त्रालयलाई निर्देशन दिएको छ । सहकारी तथा लघुवित्त संस्थाले गरिबी निवारण तथा वित्तीय पहुँच विस्तारमा पुर्‍याएको योगदान र प्रभावबारे राष्ट्र बैंकबाट अध्ययन गराउन पनि मन्त्रिपरिषद् कार्यालयले निर्देशन दिएको छ ।
कार्यालयले गत ७ वैशाखमा अर्थका सहसचिव कृष्णप्रसाद देवकोटाको संयोजकत्वमा सुझाब समिति गठन गरी लघुवित्त सेवाको प्रभावकारिता बढाउनेबारे सुझाब दिन आग्रह गरेको थियो । मन्त्रिपरिषद् कार्यालयले समितिलाई ग्रामीण क्षेत्रमा प्रवाह गरिने लघुवित्त कर्जा सरल, सुलभ, सहज र न्यून ब्याजदरमा उपलब्ध गराई उद्यमशीलता प्रवद्र्धन गर्न र गरिबी निवारणमा प्रत्यक्ष टेवा पुर्‍याउने उपाय पहिचान गर्न निर्देशन दिएको थियो ।
समितिले गत बुधबार सरकारका मुख्यसचिव डा. सोमलाल सुवेदीसमक्ष प्रतिवेदन बुझाएपछि त्यसको भोलिपल्टै अर्थ मन्त्रालयलाई सुझाब कार्यान्वयन गर्न मन्त्रिपरिषद् कार्यालयले निर्देशन दिएको हो ।
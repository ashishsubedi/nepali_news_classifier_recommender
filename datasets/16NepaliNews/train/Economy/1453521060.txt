
﻿प्रकटकुमार शिशिर/नयाँ पत्रिकाकाठमाडौं, ९ माघ
नेपाली कामदारको प्रमुख श्रम गन्तव्य साउदी अरेबियाले नेपालको प्रस्तावअनुसार श्रम सम्झौता गर्न अस्वीकार गरेको छ । नेपालले पटकपटक श्रम सम्झौता गर्न खोजे पनि साउदीले सम्झौता गर्न अस्वीकार गर्दै आएको छ ।
नेपालले साउदी अरेबियासँग श्रम सम्झौता गर्न ६ वर्षदेखि प्रयास गरिरहेको छ । नेपालले ३ पटक सम्झौताको मस्यौदासमेत पठाइसकेको छ । गत कात्तिकमा साउदी अरेबियाले नै श्रम सम्झौताको अन्तिम रूप दिन नेपाललाई पत्राचार गरेर डाकेको थियो । तर, सम्झौता भने हुन सकेन ।
गत साता श्रम सम्झौताका विषयमा छलफल गर्न श्रम तथा रोजगार मन्त्रालयका सचिव रामकुमार आचार्यको नेतृत्वमा ३ सदस्यीय प्राविधिक टोली साउदी अरब पुगेको थियो । टोलीलाई पनि साउदीले विभिन्न सर्त राखेर तत्काल श्रम सम्झौता नहुने बताएको श्रम तथा रोजगार मन्त्रालयले जनाएको छ । टोलीमा परराष्ट्र मन्त्रालयका सहसचिव रमेशप्रसाद खनाल र श्रम तथा रोजगार मन्त्रालयका सहसचिव गोविन्दमणि भूर्तेलसमेत थिए ।
श्रम सम्झौताका विषयमा यसपटक पनि साउदीसँग सामान्य कुराकानी मात्र भएको मन्त्रालयका प्रवक्ता तथा सहसचिव भूर्तेलले बताए । ‘हाम्रा केही प्रस्ताव र सर्त साउदीले नमानेपछि सम्झौताबारे टुंगो लागेन,’ उनले भने । त्यसपछि नेपाली पक्षले पनि कानुन र परराष्ट्र मन्त्रालयको राय लिनुपर्छ भनेर प्रतिक्रिया दिएको थियो । ‘नेपालले गरेका कतिपय प्रस्तावका विषयमा साउदीले ‘हाम्रो कानुन’ भने त्यसैले उनीहरूको भावनालाई कदर गर्दै मिडियामा सबै कुरा नल्याएको हो,’ उनले भने । कहिले श्रम सम्झौता हुन्छ भन्ने विषयमा अहिल्यै केही भन्न नसकिने उनले बताए ।
यसपटकको भ्रमणमा साधारण कामदार र घरेलु महिला कामदारका हकअधिकार सेवासुविधा र तलबलगायतका विषयमा छलफल भएको मन्त्रालयले जनाएको छ । नेपालले घरेलु कामदार र सामान्य कामदारका लागि छुट्टाछुट्टै श्रम सम्झौता हुनुपर्ने प्रस्ताव राखेको थियो । दुवै देशका प्राविधिक टोलीको छलफलपछि श्रम सम्झौताको अन्तिम मस्यौदा तयार गरिने र श्रम सम्झौताको मिति तय गरिने भूर्तेलले बताए ।
यसअघि तत्कालीन श्रम तथा रोजगार राज्यमन्त्री टेकबहादुर गुरुङको पालामा २०७१ असारमा साउदी अरबसँग श्रम सम्झौता गर्न दोस्रोपटक संशोधित मस्यौदा पठाइएको थियो । त्यसवेला कुवेत र मलेसियाका लागि पनि श्रम सम्झौताको प्रयास गरिएको थियो । गुरुङले श्रम सम्झौतामा नै नि:शुल्क टिकट र भिसाको व्यवस्था हुनुपर्ने व्यवस्थासहित सम्झौता गर्न खोजेका थिए । तर, गन्तव्य मुलुकले सो प्रस्तावसमेत अस्वीकार
गरेका थिए ।
नेपाली कामदारका लागि प्रमुख श्रम गन्तव्य बन्दै आएको साउदी अरबसँग श्रम सम्झौता हुन नसक्दा नेपाली कामदार असुरक्षित बन्दै आएका छन् । साउदीमा नेपाली कामदारले समयमा तलब नपाउने, सम्झौताअनुसारको काम नपाउने, तोकिएको अवधिभन्दा बढी काम गर्नुपर्ने, करार अवधि सकिए पनि स्वदेश फर्कन नपाउने, श्रम शोषण हुने, मानसिक तथा शारीरिक यातना पाउनेलगायतका समस्या भोग्दै आएका छन् ।
साउदीसँग गर्न लागिएको सम्झौतामा नि:शुल्क भिसा, बैंक खातामा पारिश्रमिक जम्मा गर्ने व्यवस्था, दिनहुँ अर्काको घरभित्र काम गर्दा हुने तनाव घटाउन नेपालीबीच भेटघाटको अवसर दिनेजस्ता प्रावधान राखिएको छ । त्यसैगरी, आत्मविश्वास बढाउने खालको वातावरण प्रदान गर्न गन्तव्य मुुलुकका सहरमा सामुदायिक मिलन केन्द्र स्थापना गरी हप्ताको एकपटक त्यहाँ सहज रूपमा जान पाउने प्रावधान पनि मस्यौदामा रहेको छ ।
अन्तर्राष्ट्रिय श्रम संगठन
(आइएलओ)को प्रावधानअनुसार कामदारको सेवा, सुविधा, हक, अधिकार र सुरक्षाका लागि कामदार पठाउने र रोजगारी दिने मुलुकबीच सम्झौता हुनुपर्छ । नेपालले हालसम्म कतार, युएई, बहराइन, जापान र दक्षिण कोरियासँग मात्र श्रम सम्झौता गरेको छ ।
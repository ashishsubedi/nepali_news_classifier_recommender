
﻿सुदीप सिवाकोटी/नयाँ पत्रिकामकवानपुर, २३ वैशाख
०३३ मा स्थापित सरकारी स्वामित्वको हेटौँडा सिमेन्ट उद्योगले सिमेन्ट उत्पादन तथा आन्तरिक समस्या समाधानमा सरकारसँग सहयोग माग गरेको छ । मुलुकभर सञ्चालन भइरहेका थुप्रै सरकारी संस्थान आर्थिक रूपमा धराशयी अवस्था पुगिरहेको अवस्थामा उद्योगको अवस्था सन्तोषजनक रहेको बताएको छ ।उद्योगका समस्या
प्राविधिक, सुरक्षात्मक, मजदुर, धुलो नियन्त्रण, विद्युत् आपूर्ति, मेसिन उपकरण पुराना भएकाले लक्ष्यअनुरूप प्रगति गर्न नसकिएको उद्योगले जनाएको छ ।
‘उद्योगमा जडित करिब तीन दशक पुराना प्राविधिक संयन्त्र उपकरण नवीकरण गराउनुपर्ने भए पनि आवश्यक जगेडा पूर्जा खोजीखोजी आपूर्ति गराएर मर्मत गराइरहनुपरेको छ,’ उद्योग सञ्चालक समिति अध्यक्ष श्रीधरकुमार पोखरेलले भने, ‘उत्पादनलाई निरन्तरता दिन कारखाना र खानी आसपासका समस्या थुप्रै भए पनि कारखाना सञ्चालन गर्दै आएका छौँ ।’
उद्योगको सिमेन्ट लोडिङ गर्दा तातो धुलो र जोखिमयुक्त स्थानमा मजदुरले लोडिङ गर्नुपर्ने अवस्था रहेको उनको भनाइ छ । उद्योगमा काम गर्ने लोडिङ मजदुरलाई सामाजिक सुरक्षाबापत राहत रकम उपलब्ध गराउने पहल भइरहेको अध्यक्ष पोखरेलले जानकारी दिए ।मजदुर लाभान्वित कोष
सिमेन्ट लोडिङ ठेक्काअन्तर्गत मजदुरले पाउने प्रतिबोरा रकमबाट १० पैसा र ठेकेदारका तर्फबाट २५ पैसा जम्मा गर्ने गरी कोष स्थापना गरिन लागेको उनले बताए । उद्योगमा लामो समयदेखि रहेका समस्या समाधान गर्न उपयुक्त नीति बनाइन लागेको उनको भनाइ छ ।उत्पादन लागत बढ्यो
उद्योग सञ्चालनका लागि विद्युत् आपूर्तिमा अवरोध हुँदा सिमेन्ट उत्पादन तथा बिक्रीमा प्रत्यक्ष प्रभाव परिरहेको अध्यक्ष पोखरेलले बताए । हाल उद्योगको मागअनुसार विद्युत् सहज आपूर्ति हुन नसकेको तथा प्राधिकरणले डेडिकेटेड फिडरबाट उपलब्ध गराएको विद्युत् महसुल दोब्बर निर्धारण गर्दा उत्पादन लागतमा वृद्धि भएको उनले जानकारी दिए ।सरकारी उद्योगलाई संरक्षण आवश्यक
सरकारी स्वामित्वको सिमेन्ट उद्योगले बजार माग र आपूर्तिमा सन्तुलन कायम गर्न, निजीस्तरका सिमेन्ट उद्योगबाट हुने बजार एकाधिकारमाथि नियन्त्रण र नियमनमा सघाउ पुर्‍याउन पनि सरकारी सहयोग आवश्यक रहेको पोखरेलले बताए ।
जगेडा पूर्जाको अकासिँदो मूल्य, कोइला र विद्युत्, कच्चा पदार्थको महँगो मूल्य, कर्मचारी सुविधामा हुने स्वाभाविक वृद्धिका कारण उत्पादन लागत बढेको उनको भनाइ छ ।नयाँ प्रविधिको रोटरी प्याकर मेसिन जडान गरिदै
उद्योगमा रहेको पुरानो प्रविधिमा आधारित फिक्स प्याकर मेसिनको जगेडा उपलब्ध हुन नसक्दा छिटो प्याक गर्न नसकिएको अवस्थामा नयाँ प्रविधियुक्त मेसिन जडान गर्न लागिएको अध्यक्ष पोखरेलले जानकारी दिए । प्रतिघन्टा २ हजार बोरासम्म प्याक गर्न सक्ने र तौलमा एकरूपता ल्याउने रोटरी प्याकर मेसिन जडान प्रक्रिया सुरु गरिएको उनको भनाइ छ ।

﻿अनन्तराज न्यौपाने/नयाँ पत्रिकामोरङ, २६ फागुन
उद्योगमन्त्री सोमप्रसाद पाण्डेले उद्योगीलाई पक्राउ गर्न खोजेकाले काठमाडौंका तत्कालीन प्रमुख जिल्ला अधिकारी प्रजिअ एकनारायण अर्याललाई सरकारले सरुवा गरेको बताएका छन् । मोरङ व्यापार संघद्वारा मंगलबार विराटनगरमा आयोजित स्वागत कार्यक्रममा उद्योगमन्त्री पाण्डेले यस्तो बताएका हुन् ।
खानेतेलमा कालोबजारी गरेको आरोपमा अर्यालले धारा तेल उद्योगका सञ्चालक उद्योगी किसनलाल दुगडलगायतलाई पक्राउ गर्न खोजेका थिए । ‘वर्तमान सरकार उद्यमीको हितमा छ,’ मन्त्री पाण्डेले भने, ‘उद्योगी पक्राउ गर्न खोज्ने प्रमुख जिल्ला अधिकारीलाई यही सरकारले सरुवा गरेको हो ।’सातवटै प्रदेशमा औद्योगिक क्षेत्र
सरकारले मुलुकका सातैवटा प्रदेशमा एक–एक हजार बिघा क्षेत्रफलका औद्योगिक क्षेत्र स्थापना गर्ने उद्योगमन्त्री पाण्डेले बताए । सरकारले सहुलियत मूल्यमा उद्यमीलाई जमिन उपलब्ध गराउने योजनासहित औद्योगिक क्षेत्र स्थापनाको पहल गरेको उनको भनाइ थियो । मन्त्री पाण्डेका अनुसार प्रदेश नम्बर ७ को दइजीमा ९ सय ५० बिघा, प्रदेश नम्बर ५ मा बुटवलको मोतीपुर र नेपालगन्जको नौबस्ता गरी १३ सय ५० बिघा, प्रदेश नम्बर ३ को मयुरढापमा ३ सय ४० बिघा क्षेत्रफलमा औद्योगिक क्षेत्र स्थापना गरिनेछ । ४ नम्बर प्रदेशमा पर्ने कास्कीको पटनेलीमा ८ सय रोपनी, १ नम्बर प्रदेशको दमकमा ५ सय ५० बिघा जग्गामा समेत औद्योगिक क्षेत्र स्थापनाको तयारी भएको पाण्डेले बताए । प्रदेश नम्बर २ को सर्लाही जिल्लामा जमिन खोजी भइरहेको उनको कथन थियो । ‘देशभरिका १४ स्थानमा विशेष आर्थिक क्षेत्र स्थापना गर्नेछौँ,’ उनले भने ।हाम्रो इज्जतमाथि धावा बोलियो : खेतान
मन्त्रीलाई स्वागत गर्दै संघका पूर्वअध्यक्ष ताराचन्द खेतानले भने, ‘हामीले खान नपुगेर उद्योग–व्यवसाय गरेका होइनौँ, इज्जत–प्रतिष्ठाका लागि गरेका हौँ । तर, अनुगमन र अधिकतम खुद्रा मूल्यका नाममा सरकारले हाम्रो इज्जतमाथि हातपात गरेको छ ।’ सरकारको यस्तो कार्यले लगानीकर्ताको मनोबल घटेको उनको तर्क थियो ।कर्जा प्रवाहमा बैंक दोषी
उद्योगी खेतानले नेपालका बैंकहरूको कर्जा प्रवाहमा दोष रहेको टिप्पणी गरे । त्यही बैंकको सेयर प्रमाणपत्र धितो राखेर उही सेयरधनीलाई ऋण दिनु त्रुटिपूर्ण रहेको प्रतिक्रिया उनले दिए ।
श्रम ऐन अव्यावहारिक
मोरङ व्यापार संघका अध्यक्ष एवं सांसद् पवनकुमार सारडाले ल्याउन लागिएको श्रम ऐन नेपालका सन्दर्भमा अत्यन्त अव्यावहारिक रहेको धारणा प्रकट गरे । अध्यक्ष सारडाले उद्यमी व्यवसायीको छाता संगठन नेउवा महासंघको सहमतिमा मात्र श्रम ऐन आउनुपर्ने आग्रह गरे ।चन्दालाई खर्चमा लेख्न पाऊँ
विभिन्न राजनीतिक पार्टी, संघसंस्था र सामाजिक क्षेत्रलाई व्यवसायीले चन्दा र सहयोग दिँदा त्यसलाई आयकर प्रयोजनका लागि खर्चमा लेख्न पाउनुपर्ने पुरानो माग पनि सारडाले दोहोर्‍याए । उद्योगले आफ्नो उत्पादन कुनै सामाजिक कार्यमा अनुदान दिएमा त्यसमा मूल्य अभिवृद्धि कर छुट गरिनुपर्ने आग्रह उनको थियो ।
कम्पनी रजिस्ट्रारको कार्यालय स्थापना होस्
उद्योग संगठन मोरङका अध्यक्ष शिवशंकर अग्रवालले तीन वर्षअघि विराटनगरमा कम्पनी रजिस्ट्रारको कार्यालय उद्घाटन गरिए पनि भोलिपल्टदेखि नै बन्द भएको जानकारी दिए । उनले भने, ‘हामीले धेरै अनुरोध गरेपछि कार्यालय खुलेको थियो । तर, खुल्नेबित्तिकै बन्द भएको र अहिलेसम्म बन्द नै छ ।’उपाध्यक्षसँग गुनासैगुनासा
राष्ट्रिय योजना आयोगका उपाध्यक्ष डा. युवराज खतिवडासँग पूर्वका व्यवसायीले विभिन्न किसिमका गुनासो गरेका छन् । डा. खतिवडाको सम्मानमा मोरङ व्यापार संघले मंगलबार गरेको छुट्टै कार्यक्रमका सहभागीले गुनासो पोखेका हुन् ।एकीकृत जाँच चौकी निर्माणमा ढिलाइ भयो
व्यवसायीले एकीकृत जाँच बिन्दु निर्माणमा अवरोध हटाउन आग्रह गरेका छन् । एकीकृत जाँच बिन्दु (अत्याधुनिक भन्सार)को भारतीय क्षेत्रमा ७० प्रतिशत काम सकिइसकेकामा नेपाल पक्षले भने जग्गा पनि उपलब्ध गराउन नसक्नु दुर्भाग्यपूर्ण रहेको उनीहरूले बताए । संघका अध्यक्ष एवं सांसद पवनकुमार सारडाले नेपाल सरकारले छिटोभन्दा छिटो जग्गा हस्तान्तरण गरेर एकीकृत जाँच बिन्दुको निर्माण सम्पन्न गर्न सहयोग गर्नुपर्ने धारणा प्रकट गरे । पूर्वाञ्चल क्षेत्रको विकासका लागि जाँच चौकी ठूलो आधार भएको उनको तर्क थियो ।चक्रपथ अलपत्र भयो
विराटनगरको विकासका लागि महत्त्वपूर्ण मानिएको चक्रपथको निर्माण कार्य पनि अलपत्र भएकाले आगामी आर्थिक वर्षमा कम्तीमा ट्रयाक खोल्न पुग्ने गरी बजेट छुट्याउन सारडाले माग गरे ।
उनले भने, ‘विराटनगरमा चक्रपथको निर्माण सुरु भएको १७ वर्ष भइसक्यो । बढ्दो सहरीकरण र जनघनत्वका कारण चक्रपथ अनिवार्य भएको छ । तर, यसको ट्रयाक खोलिसक्ने काम पनि पूरा भएको छैन । त्यसैले आगामी आर्थिक वर्षमा एकमुष्ट रकम छुट्याएर यसको निर्माण पूरा गरिनुपर्छ ।’विमानस्थलको स्तरोन्नति गरिएन
विराटनगर विमानस्थललाई विस्तार गरेर कम्तीमा सार्क क्षेत्रीयस्तरको बनाउनुपर्नेव्यवसायीको धारणा छ । गत वर्ष त्रिभुवन अन्तर्राष्ट्रिय विमानस्थलमा दुर्घटना भएर विमानस्थल जाम हुँदा वैकल्पिक अन्तर्राष्ट्रिय विमानस्थलको आवश्यकता अनुभव गरिएको सारडाले स्मरण गरे । उनले भने, ‘अलिकति जग्गा अधिग्रहण गरेर विमानस्थलको विस्तार गर्ने हो भने अन्तर्राष्ट्रियस्तरका उडान यहीँबाट गर्न सकिन्छ ।’ रेलबाट सामान ल्याउन पाइएन
नेपालले भारतसित रेलमार्गको सम्झौता गर्न नसक्दा समुद्रपारबाट कोलकाता बन्दरगाह हुँदै नेपाल आयात गरिने सामान बोक्न रेलमार्ग प्रयोग गर्न नपाएको उद्योग संगठन मोरङका अध्यक्ष शिवशंकर अग्रवालको गुनासो थियो ।
रेलमार्गबाट सामान ल्याउँदा ढुवानी र बिमा खर्चमा कमी आउँछ । साथै, ल्याइएका सामान टुटफुट हुने र बिग्रिने समस्या पनि हुँदैन । भारतबाट नेपाल आयात गरिने सामान भने रेलमार्गबाट ल्याउन पाइन्छ । तर, मालवाहक रेल जोगबनी स्टेसन आइपुगेको साढे ९ घन्टाभित्र नेपाल सामान ल्याइसक्नुपर्छ । अन्यथा १ दिनको भारु साढे २ लाख रुपैयाँ डिटेन्सन शुल्क लाग्छ ।
अध्यक्ष अग्रवालले भने, ‘यो बाध्यकारी नियम भारतभित्रकै व्यवसायीका लागि त ठीकै होला, तर छुट्टै मुलुक नेपालका व्यवसायीका लागि अभिशाप सिद्ध भएको छ । किनकि बन्दहडताल र चक्काजामलगायतका कार्यक्रम भइरहँदा निर्धारित समयमा हामीले पनि सामान उठाउन पाएका छैनौँ र बिलम्ब शुल्क तिरिरहेका छौँ ।’आएन वैदेशिक लगानी
संघका पूर्वअध्यक्ष अविनाश बोहराले मुलुकमा वैदैशिक र गैरआवासीय नेपालीको लगानी भित्र्याउन सरकारले पहल गर्न नसकेको टिप्पणी गरे । ‘लगानी भित्र्याउन सरकारले भावना जगाउनुपर्छ, तर यसतर्फ ध्यान पुगेको छैन,’ उद्यमी बोहराको भनाइ थियो, ‘सरकार रेमिट्यान्समा मख्ख परेको छ । तर, रेमिट्यान्स स्थायी समाधान होइन ।’ विदेशका रोजगारदाता कम्पनी कतिपयले नेपालीलाई काम दिनै छाडेको र कतिपयले ज्याला घटाएको उनले स्मरण गराएका थिए । ‘नेपालमा नै रोजगारी बढाएर पुँजी निर्माण गर्नुपर्ने आवश्यकता छ,’ उनले भने, ‘यसका लागि विदेशी र गैरआवासीय नेपालीको लगानी भित्र्याएर उद्यमशीलताको विकास गर्नुपर्छ ।’

﻿नयाँ पत्रिकाकाठमाडौं, १ माघ
नेपाल राष्ट्र बैंकले बैंक तथा वित्तीय संस्थामा सावाँब्याज भुक्तानीका लागि पुन: ३ महिना (आगामी चैतसम्म) म्याद थप गरेको छ । राष्ट्र बैंकले बिहीबार परिपत्र जारी गरी बैंक तथा वित्तीय संस्थालाई उक्त निर्देशन दिएको हो । तराईमा लामो समयदेखिको आन्दोलन र भारतको नाकाबन्दीलाई मध्यनजर गर्दै सावाँब्याज भुक्तानीका लागि थप ३ महिना म्याद थप गरिएको राष्ट्र बैंकले बताएको छ ।
योसहित राष्ट्र बैंकले ३ पटक गरी ९ महिना सावाँब्याज भुक्तानीको म्याद थप गरिसकेको छ । यो व्यवस्थापछि ०७२ असार मसान्तमा सक्रिय वर्गमा कायम रहेका ऋणीले चैत मसान्तसम्म सावाँब्याज भुक्तानी समयावधि पाएका छन् ।
मुलुकमा उत्पन्न असहज परिस्थितिका कारण आर्थिक क्रियाकलापमा संकुचन आई उद्योग, व्यापार, पर्यटन, ऊर्जालगायत क्षेत्र प्रभावित भएकाले यस्तो व्यवस्था गरेको राष्ट्र बैंकले बताएको छ । ‘बैंक तथा वित्तीय संस्थाका ऋणीको ऋण तिर्न सक्ने क्षमतामा ह्रास आएकाले सावाँब्याज भुक्तानी समय पुन: ३ महिना थप गरिएको र कर्जा नोक्सानी व्यवस्थामा पनि केही खुकुलो बनाइएको छ,’ राष्ट्र बैंकले बताएको छ । यो अवधिमा कर्जा भुक्तानी ढिलो भएको कारण जनाउँदै बैंकहरूले ऋणीबाट कुनै प्रकारको पेनाल ब्याज वा शुल्क लिन पाउनेछैनन् । यसअघि गत १२ वैशाखको भूकम्प र नाकाबन्दीको कारण देखाउँदै पहिलोपटक असोज र दोस्रोपटक पुससम्मका लागि सावाँब्याज भुक्तानी समयावधि थपिएको थियो ।
नयाँ व्यवस्थाअनुसार उद्योग, व्यापार, पर्यटन र ऊर्जालगायत सेवा क्षेत्रका निर्माणाधीन आयोजनाले थप एक वर्ष ग्रेस अवधि पाएका छन् । मुलुकको असहज परिस्थितिका कारण परियोजनाको निर्माण सम्पन्न हुन थप समय लाग्ने भएको अवस्थामा उनीहरूलाई थप एक वर्षको ग्रेस अवधि दिइएको हो । तर, ग्रेस अवधिमा ब्याज पुँजीकरण गरी आम्दानी बाँधिएको ब्याज रकमलाई नाफा–नोक्सान बाँडफाँड खातामार्फत पुँजी समायोजन कोषमा रकमान्तर गर्नुपर्नेछ ।
यस्तै, तोकिएको क्षेत्र (उद्योग, व्यापार, पर्यटन र ऊर्जालगायत सेवा आदि) का ऋणीले कर्जा पुनर्तालिकीकरण वा पुनर्संरचना गर्न चाहेमा कर्जा भुक्तानी अवधि एक वर्ष थप हुने गरी बैंक तथा वित्तीय संस्थाले पुनर्तालिकीकरण गरिदिनसक्नेछन् । तर, त्यसका लागि ऋणीको लिखित कार्ययोजना, असहज परिस्थितिका कारण कर्जा भुक्तानी क्षमतामा ह्रास आएको स्पष्ट देखिने प्रमाण हुनुपर्नेछ । कर्जाको पुनर्तालिकीकरण वा पुनर्संरचना गर्नुपर्ने भएमा बैंक तथा वित्तीय संस्थाले एकपटकका लागि एक वर्षसम्म कर्जा भुक्तानी अवधि थप हुने गरी ०७२ चैत मसान्तभित्र गरिसक्न पनि राष्ट्र बैंकले निर्देशन दिएको छ । यस व्यवस्था बमोजिम पुनर्तालिकीकरण गरिएको कर्जालाई असल कर्जाकै रूपमा वर्गीकरण गर्न सकिनेछ । तर, यसरी वर्गीकरण गरिएको कर्जाको विवरण छुट्टै तयार गर्नुपर्ने व्यवस्था पनि राष्ट्र बैंकले गरेको छ ।
राष्ट्र बैंकले प्रतीतपत्रका आधारमा हुने ट्रस्ट रिसिप्ट कर्जा (टिआरलोन) र अन्य आयात कर्जाको भुक्तानी समयावधि पनि २ महिना थप गरेको छ । यसअघि त्यस्ता कर्जाको भुक्तानी समयावधि १ सय २० दिन हुँदै आएकोमा अहिले १ सय ८० दिन कायम गरिएको छ । तर, यस्तो कर्जा ०७३ असार मसान्तभित्र भुक्तान भइसक्नुपर्नेछ ।
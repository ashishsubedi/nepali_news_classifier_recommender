
﻿
काठमाडौं/ मोबाइल सेवाप्रदायक कम्पनी एनसेलले ग्राहक सचेतना पहल सुरु गरेको छ । पहलअन्तर्गत कम्पनीले डेटा ग्राहकलाई आफ्नो मोबाइलमा ब्याकग्राउन्ड डेटा बन्द गरेर अनावश्यक ब्यालेन्स खर्च हुनबाट जोगिन सुझाब दिएको छ ।
विशेषगरी स्मार्ट फोनमा रहेका विभिन्न एप्लिकेसनले स्वत: अपडेटलगायतमा डेटा खपत गर्ने भएकाले विनाजानकारी डेटा प्रयोग हुनबाट रोक्न ब्याकग्राउन्ड डेटा डिसएबल गर्नुपर्ने कम्पनीको भनाइ छ । यसबाट ग्राहकलाई इन्टरनेट नचलाउँदा पनि ब्यालेन्स काटिएको अनुभवबाट सुरक्षित राख्न सकिने कम्पनीले बताएको छ ।
पहलअन्तर्गत कम्पनीले ग्राहकलाई मोबाइलमा इन्टरनेट नचलाउँदा पनि ब्याकग्राउन्डमा रहेका अपरेटिङ सिस्टम तथा एपले डेटा खपत गर्न सक्ने र यसले गर्दा लाग्ने डेटा शुल्कबारे विभिन्न जानकारीमूलक सन्देश दिनेछ ।
‘डेटा प्रयोगकर्ताको संख्या बढिरहेको अहिलेको अवस्थामा ग्राहकलाई सुसूचित रहन तथा विनाजानकारी हुने संभावित डेटा प्रयोग र शुल्कबारे जानकारी दिन यस्तो पहल जरुरी छ,’ एनसेलका कर्पोरेट संवाद विज्ञ मिलन शर्माले भने ।
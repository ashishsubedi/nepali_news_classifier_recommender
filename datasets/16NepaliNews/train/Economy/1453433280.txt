
﻿
सुरेन्द्र पोख्रेल/नयाँ पत्रिका
कपिलवस्तु, ८ माघ
खाद्यान्न उत्पादनमा आत्मनिर्भर भई बर्सेनि ४६ हजार ६ सय ६० मेट्रिक टन निर्यात गर्दै आएको जिल्लामा पछिल्लो समय उत्पादन घटेको छ । ४ वर्षअघि ५० हजार मे.टनहाराहारी खाद्यान्न निर्यात गर्दै आइरहेको कपिलवस्तुले अहिले ४ हजार मे.टन मात्रै खाद्यान्न निर्यात गर्दै आएको छ ।
खेतीयोग्य जमिन प्लटिङ गरी घडेरी बनाउनु, माटोमा अम्लीयपन बढ्दै जानु र युवाको कृषि पेसामा आकर्षण नभएपछि उत्पादन घट्दै गएको जिल्ला कृषि कार्यालयले जनाएको छ । कपिलवस्तु अहिले पनि चामल, गहुँ, मकै र जौमा आत्मनिर्भर छ ।
जिल्लामा बर्सेनि २ लाख ५ हजार मे.टन धान उत्पादन भई १ लाख ११ हजार मे.टन चामल उत्पादन हुने गरेको छ । त्यस्तै, ७३ हजार २ सय ४८ मेटन गहुँ उत्पादन हुने गरेको छ । जिल्लामा ७२ हजार हेक्टरमा धान खेती हुने गरेको छ भने २७ हजार २ सय ५० हेक्टरमा गहुँ खेती गरिँदै आएको छ । त्यस्तै, मकै ३ हजार २ सय ५० मे.टन र जौ ४ सय मे.टन उत्पादन हुने गरेको छ ।
जिल्लालाई १ लाख ३५ हजार मे.टन खाद्यान्न आवश्यक भए पनि १ लाख ७५ हजार मे.टन प्रशोधित उपभोग्य खाद्यान्न उत्पादन हुने गरेको कृषि कार्यालयले जनाएको छ । बाँकी ४६ हजार ६ सय ६० मे.टन खाद्यान्न अन्यत्र निर्यात गरी जिल्लाले १ अर्ब ३९ करोड रकम भित्र्याउने गरेको कृषि कार्यालय प्रमुख खुर्सेद अहमद खाँले जानकारी दिए ।
जिल्ला भित्रिने रकम किसानको आम्दानी भएकाले यसलाई बढाउँदै लगिने उनको भनाइ छ । कृषिलाई आयआर्जनको प्रमुख माध्यम बनाउन सकिए जिल्लाको मात्र नभई मुलुकको आर्थिक विकासमा टेवा पुग्ने हुँदा सरकारले कृषकमैत्री नीति बनाउनुपर्नेमा उनले जोड दिए । कपिलवस्तु खाद्यमा आत्मनिर्भर भए पनि आलु र प्याजमा परनिर्भर छ । जिल्लालाई आवश्यक आलु र प्याजमध्ये भारतबाट ५० प्रतिशत आउने गरेको छ ।
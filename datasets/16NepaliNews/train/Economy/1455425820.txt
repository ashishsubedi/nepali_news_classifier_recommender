
﻿नयाँ पत्रिकाबुटवल, २ फागुन
यातायात क्षेत्रलाई उद्योगका रूपमा मान्यता दिई यस क्षेत्रका समस्या समाधान गर्नुपर्ने यातायात व्यवसायीले माग गरेका छन् । यातायात क्षेत्रको विकासविना मुलुकको भौतिक विकास अगाडि बढ्न नसक्ने हुँदा त्यसका लागि छुटै नीति आवश्यक रहेको उनीहरूले बताए ।
पश्चिमाञ्चल यातायात व्यवसायी समिति, बुटवलको १६औँ वार्षिक साधारणसभा अवसरमा सहभागी व्यवसायीले निजी क्षेत्रको अर्बौं रुपैयाँ लगानी भएको यातायात क्षेत्रका समस्या समाधानमा राज्यले पहल गर्नुपर्ने आवश्यकता औँल्याएका हुन् । तराई आन्दोलन र भारतको अघोषित नाकाबन्दीका कारण यातायात क्षेत्रले ठूलो आर्थिक नोक्सानी व्यहोरेको उल्लेख गर्दै राष्ट्र निर्माणका लागि पनि यातायात क्षेत्रको विकास जरुरी भएको उनीहरूको भनाइ छ ।
व्यवसायीले यातायात क्षेत्रका समस्याबारे सरकारलाई पटकपटक अवगत गराउँदा पनि सुनुवाइ नभएको गुनासो गरे । इन्धन अभाव र नाकाबन्दीबाट प्रताडित व्यवसायीलाई राहत दिन उनीहरूले सरकारसँग माग गरे ।
कार्यक्रममा नेपाल ट्रक यातायात व्यवसायी महासंघका केन्द्रीय अध्यक्ष अर्जुन रानाभाटले ट्रक व्यवसायीका समस्यालाई महासंघले गम्भीर रूपमा लिएको बताउँदै व्यावसायिक एकतामा जोड दिए । उनले यातायात व्यवसायीले बिमा, भाडा र ढुवानीमा विभेदको सामना गर्नुपरेको बताए ।
ढुवानी व्यवसायी महासंघका केन्द्रीय अध्यक्ष सन्तबहादुर डुम्जनले सरकारले यातायात क्षेत्रको माग सम्बोधन गरी निर्वाध व्यवसाय सञ्चालनको वातावरण बनाइदिनुपर्ने माग गरे ।
रुपन्देहीका प्रमुख जिल्ला अधिकारी विष्णुप्रसाद ढकालले नाकाबन्दी र बन्दहडतालको समयमा यातायात क्षेत्रबाट प्राप्त सहयोगप्रति धन्यवाद दिए ।
कार्यक्रममा समिमिका अध्यक्ष लोकराज पोखरेल, वरिष्ठ उपाध्यक्ष यमप्रसाद पाण्डे, महासचिव टिकाराम गौतम, नेपाल ट्रक यातायात व्यवसायी महासंघका महासचिव राजेन्द्रकुमार श्रेष्ठलगायतले यातायात क्षेत्रको समस्या समाधानका लागि एकता आवश्यक रहेको बताए ।
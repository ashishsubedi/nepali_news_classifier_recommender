
﻿प्रगति ढकाल
काठमाडौं, १७ फागुन – वन विभागले १० लाख रुपैयाँसम्मको लिलामसम्बन्धी फाइल जिल्ला वन कार्यालयबाट नै स्वीकृत गर्ने व्यवस्था गरेको छ । सानो रकमको लिलामीका लागि पनि फाइल लिएर वन विभाग धाउनुपर्ने झन्झटिलो प्रक्रियाबाट सेवाग्राहीलाई छुटकारा दिन वन विभागले यस्तो व्यवस्था गरेको हो ।
गत असोजदेखि विभागले केन्द्रको सेवा विकेन्द्रिकरण गरेपछि विभागमा सेवाग्राहीको उपस्थिति पातलो हुँदै गएको छ । १० लाख रुपैयाँसम्मको लिलामसम्बन्धी सेवा जिल्ला वन कार्यालयहरुबाट नै हुन थालेपछि सेवाग्राही साना काम लिएर राजधानी धाउनुपर्ने झन्झटबाट मुक्त भएका छन् ।
विभागले गरेको यस्तो व्यवस्थाले काठ कटान भएपछि लामो समय वन क्षेत्रमा नै रहने गुणस्तरमा आउन सक्ने ह्रासको सम्भावना न्यून हुने विभागको भनाइ छ । यसअघि ५ लाखसम्मको काठको लिलामसम्बन्धी फाइल जिल्ला वन कार्यालयबाट स्वीकृत हुँदै आएको थियो । काठ उत्पादन बढी हुने क्षेत्र तराई, भित्री मधेश, मध्य पहाडी क्षेत्रलगायतका सेवाग्राही १० लाखसम्मको काठ लिलामको फाइल बोकेर काठमाडौं धाउनुपर्थ्यो ।
डडेलधुरा, कैलाली, कञ्चनपुर, कपिलवस्तुलगायत जिल्लाबाट सेवाग्राही काठमाडौं धाउनुपर्ने झन्झट र खर्चिलो थियो । यातायात खर्च तथा दैनिक भत्ता जोगिने र सजिलो हुने भएपछि सेवाग्राहीलाई जिल्ला वन कार्यलयबाटै १० लाखसम्मको लिलाम फाइल स्वीकृत गर्ने व्यवस्था भइसकेको वन विभागले बताएको छ ।
काठ कटानदेखि लिलाम बिक्रीसम्मको सरकारको झन्झटिलो प्रक्रियाका कारण बजारमा उपभोक्ताले समयमा नै काठ नपाउने र वन क्षेत्रमा नै काठ सडिरहने अवस्था थियो । विभागका अनुसार जंगलमा काटिएको काठ समयमा नै उपभोक्तासम्म पुर्याउन प्रक्रिया छिटो र छरितो बनाइएको हो ।
विभागका महानिर्देशक रेशमबहादुर डाँगीले मोफसलका सेवाग्राहीको सुविधालाई मध्यनजर गर्दै १० लाखसम्मको लिलामसम्बन्धी फाइल जिल्ला वन कार्यालयबाट स्वीकृत हुने व्यवस्था भइसकेको बताए । “लिलामसम्बन्धी फाइल बोकेर टाढाटाढाका जिल्लाबाट सेवाग्राही कि काठमाडौं नै धाउनुपर्थ्यो, कि हुलाकबाट पठाउनुपर्थ्यो । हुलाकबाट पठाउँदा लामो समय लाग्छ ।
सेवाग्राही काठमाडौं आउन पनि खर्चिलो र समय लाग्छ,” उनले भने, “वनमा काटेको काठ लामो प्रक्रियाकै कारण सडेर जान सक्छ । काठको गुणस्तरमा ह्रास हुन नदिन छोटो प्रक्रियाअन्तर्गत १० लाखसम्मको लिलामसम्बन्धी अधिकार विकेन्द्रिकरण गरिएको छ ।” केन्द्रको अधिकार जिल्लामा विकेन्द्रिकरण भएपछि जिल्ला वन अधिकृतहरुमा जिम्मेवारी बढ्ने र केन्द्रमा पनि कामको चाप काम हुने उनले बताए ।
जिल्ला वन कार्यालयहरुले पनि विभागले गरेको अधिकार विकेन्द्रिकरणको प्रक्रियालाई सकारात्मक भएको टिप्पणी गरेका छन् । “विभागले पछिल्लो समय राष्ट्रिय वनको काठ लिलामसम्बन्धी सेवा विकेन्द्रिकरण गरेको छ । यो सुशासनको राम्रो अभ्यास हो,” कपिलवस्तुका जिल्ला वन अधिकृत राकेश कर्णले टेलिफोनमा भने, “विभागबाट हामीले थप अधिकार पाएका छौं । सेवाग्राही पनि झन्झटिलो प्रक्रियाबाट छुटकारा पाएका छन् ।”
  १० लाखसम्मको काठ लिलाम जिल्लाबाटै        
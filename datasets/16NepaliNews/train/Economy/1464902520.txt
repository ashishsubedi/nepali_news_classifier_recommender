
﻿कारोबार संवाददाता
काठमाडौं, २० जेठ
लेखापरीक्षकहरूको पेसागत संगठन नेपाल अडिटर्स एसोसिएसन (अडान) ले दर्तावाल लेखापरीक्षकलाई विभेद हुने गरेको भन्दै हटाउन माग गरेको छ ।
लेखापरीक्षकको नियामक निकाय नेपाल चार्टर्ड एकाउन्टेन्ट संस्था (आइक्यान) को काउन्सिलमा दर्तावाल लेखापरीक्षक जान पाउने तथा अध्यक्ष र उपाध्यक्ष हुन नपाउने बन्देज गलत भएको उनीहरूको भनाइ छ । “यस्तो बन्देज लगाउनु हुँदैन, यसलाई आइक्यानले छिटो सम्बोधन गर्नुपर्छ,” चौथो राष्ट्रिय महाधिवेशनबारे जानकारी दिन बिहीबार आयोजित पत्रकार सम्मेलनमा अध्यक्ष मोहन रेग्मीले भने ।
एसोसिएसनले महाधिवेशका लागि सम्पूर्ण तयारी पूरा भएको जनाएको छ । शुक्रबारबाट सुरु हुने अधिवेशनमा देशभरका करिब ५ सय लेखापरीक्षक प्रतिनिधिहरूको सक्रिय सहभागिता रहने केन्द्रीय उपाध्यक्ष एवं प्रचार संयोजक कृष्ण पौडेलले जानकारी दिए ।
अधिवेशनले एशोसिएसनको ७३ सदस्यीय नेतृत्व चयन गर्नुका साथै संगठनात्मक र आर्थिकलगायतका प्रतिवेदन सामूहिक छलफल गरी पारित गरिनेछ । साथै संविधान प्राप्तिपछि मुलुकले हासिल गर्न खोजेको आर्थिक समृद्धि र सामाजिक न्यायको सुनिश्चितता र लेखापरीक्षकको भूमिका विषयमा महाधिवेशनबाट साझा धारणा तय गर्ने कार्यक्रमसमेत रहेको आयोजकले जनाएको छ ।
०६३ सालमा स्थापना भएको अडानमा हाल देशभरका करिब ८ हजारको हाराहारीमा रहेका लेखापरीक्षक संगठित छन् । यस अवधिमा यस एसोसिएसनले ६५ जिल्लामा संगठन विस्तार गरी आइक्यानलाई सम्पूर्ण लेखाव्यवसायी र विशेषतः रजिस्टर्ड अडिटर्स (आरए) हरूको हितमा क्रियाशील बनाउने प्रयासलाई निरन्तर अघि बढाइ रहेको जनाएको छ ।
हाल लेखापरीक्षण गराउनुपर्ने निकायहरूको संख्याको तुलनामा लेखापरीक्षक जनशक्तिको संख्या पर्याप्त नभएको सन्दर्भमा एक व्यक्ति एक पेसा नीति तत्काललाई पर सार्न, लेखापरीक्षण रकमसीमा समयानुकूल वृद्धि, सरल वर्गवृद्धि, क्षमतावान आरएहरूलाई चार्टर्ड एकाउन्टेन्सी (सीए) प्रवेशलगायतका २२ सूत्रीय माग उठाउँदै आएको छ ।
  ‘दर्तावाल लेखापरीक्षकमाथि विभेद’        
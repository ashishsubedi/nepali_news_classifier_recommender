
﻿आर्थिक वर्ष सकिनु डेढ महिनाअघि नै आगामी आर्थिक वर्षको बजेट आउने भएपछि अहिले चालू वर्षको बजेट के होला भन्ने कुतूहल धेरैलाई छ । नयाँ बजेट आउनेबित्तिकै लागू हुने वा पुरानो बजेटले कसरी काम गर्छ र नयाँ बजेटको भूमिका के हुने भन्ने चासो सर्वत्र छ । पहिलोपटक आर्थिक वर्षअगावै बजेट ल्याउने व्यवस्थाअनुसार तयारी भएपछि चासो र जिज्ञासा बढेको हो ।
अर्थ मन्त्रालयका प्रमुख आर्थिक सल्लाहकार प्रा. डा. गोविन्द नेपालले आगामी बजेट घोषणा भए पनि चालू वर्षका नियमित काम असारसम्मै जाने बताउँछन् । “विनियोजन विधेयक तथा आर्थिक ऐन र भन्सारसम्बन्धी ऐनले नयाँ व्यवस्था गरेको अवस्थामा बाहेक सबै विषय पुरानै ऐनअनुसार कार्यान्वयन हुन्छन्,” उनले भने ।
हालको व्यवस्थाअनुसार कर्णाली क्षेत्र र बहुवर्षीय आयोजनाका लागि विनियोजित रकम फ्रिज हुँदैन । भूकम्पपछिको पुनर्निर्माणका लागि छुट्ट्याइएको बजेट फ्रिज नहुने व्यवस्था गर्नुपर्नेमा आवाज उठे पनि त्यसबारे विनियोजन विधेयकमा केही उल्लेख छैन । खर्च गर्ने अधिकार व्यवस्थापिका संसद्ले दिने भएकाले बीचमा बजेटमा परिवर्तन गर्न सकिँदैन । तर, आवको अन्त्यमा रकमान्तर गरेर खर्च बढाउने परम्परा भने नयाँ होइन ।
बजेट घोषणासँगै धेरैको ध्यान राजस्व प्रशासनमा केन्द्रित हुन्छ । राजस्वका दर र क्षेत्रमा आउने परिवर्तनले सबैलाई तानेकै हुन्छ । अझ हाम्रो जस्तो आयातकेन्द्रित राजस्व भएका मुलुकमा बजेटसँगै आउने राजस्व दरको परिवर्तनले विशेष अर्थ राख्छ । भन्सार विन्दुहरूमा बजेट घोषणा भएकै दिनमा आएका भन्सार दर लागू गरिन्छ । अन्तःशुल्क पनि नयाँ बजेटकै व्यवस्थाअनुरुप कार्यान्वयन हुन्छ ।
मूल्य अभिवृद्धि कर (भ्याट) को दरमा पनि परिवर्तन भएमा परिवर्तित दर नै कार्यान्वयमा आउँछ । विशेषगरी नयाँ आर्थिक वर्षका लागि आयकरको नयाँ दर कायम हुन्छ । घरजग्गा रजिस्ट्रेसन दस्तुर, सेवा शुल्क र रोक्का दस्तुर पनि बजेटसँगै कार्यान्वयनमा आउने सम्भावना रहन्छ । तर, कुन–कुन विषय तुरुन्तै लागू हुने र कुन–कुन नयाँ आवदेखि लागू हुने भन्ने विषयलाई बजेट घोषणासँगै ल्याइने आर्थिक ऐन र भन्सारसम्बन्धी ऐनले व्यवस्था गर्नेछ ।
नयाँ संविधानको व्यवस्थाअनुसार आगामी बजेट जेठ १५ मै ल्याउने तयारी रहेको अर्थ मन्त्रालयका प्रमुख आर्थिक सल्लाहकार नेपाल बताउँछन् । तर, त्यसैदिन गणतन्त्र दिवस परेकाले बजेट ल्याउने दिन सार्नुपर्ने गत साता प्रधानमन्त्री केपी शर्मा ओलीले बताएका थिए । त्यसपछि समयमै बजेट आउनेमा शंका बढेको छ ।
अर्थशास्त्री एवं राष्ट्रिय योजना आयोगका पूर्वउपाध्यक्ष डा. शंकर शर्मा असारमै खर्च गर्नु भनेर कुनै पनि सरकारले नभन्ने बताउँछन् । “काम हुनुपर्छ भन्नुको अर्थ सुरु भइसकेका काममा रकम अभाव भए थपिदिने भन्ने हो,” उनले भने, “खर्च भएन भनेर बाँडचुँड गर्ने प्रचलन पनि पुरानै रोग हो र यसले भ्रष्टाचारलाई बढावा दिएको छ ।”
खर्च नहुनुको कारण खोजी गरेमा आगामी वर्षका लागि खर्च गर्ने आधार तयार हुने शर्माले बताए । “बजेट डेढ महिनाअघि आए पनि सम्पूर्ण कार्यक्रम साउन १ देखि नै कार्यान्वयमा जानुपर्छ,” उनले भने, “सुरु भइसकेका काम साउन १ र सुरु नभएका काम तिहारलगत्तै सुरु गर्ने गरी संयन्त्र तयार गर्न सके यो सरकारका लागि ठूलो उपलब्धि हुनेछ ।”
प्रधानमन्त्रीको चासो स्वाभाविक रहेकाले राजनीतिक सहमतिमा केही दिन यताउता हुने गरी बजेट आउने दिन संविधानमा संशोधन हुनसक्ने सल्लाहकार नेपालले बताए । “तयारी पूर्णरूपले अघि बढेकाले बजेट आउने दिन धेरै पछाडि लैजाँदा अर्थ मन्त्रालयको असक्षमता देखिन्छ,” उनले भने ।
प्रधानमन्त्रीले शनिबार पुँजीगत बजेट खर्च नभएकोप्रति आक्रोश पोख्दै अढाइ महिनामा ८० प्रतिशत खर्च गर्न सचिवहरूलाई निर्देशन दिएका थिए । यसअघिका अर्थमन्त्रीहरूले रकमान्तर गरेर भए पनि वर्षान्तमा बजेट सकाउने गरेका थिए । दबाबमा खर्च हुँदा गुणस्तरीयता कायम नहुने र राज्यको ढुकुटीमात्र दुरुपयोग भएको पाइन्छ ।
सरकारको खर्च गर्ने क्षमता नबढ्ने तर राजस्व संकलन गरेर पैसा अनुत्पादक रूपमा केन्द्रीय बैंकको ढुकुटीमा राख्ने प्रचलन बढ्दो छ । प्रक्रिया सरलीकरण नगरेसम्म पुँजीगत खर्च बढ्ने सम्भावना देखिँदैन ।
प्रमुख आर्थिक सल्लाहकार नेपाल उपयुक्त ठाउँमा सही ढंगले खर्च गर्न सकिएमात्रै अर्थ रहने बताउँछन् । “खर्चका लागि खर्च गर्ने प्रवृत्ति अन्त्य हुनैपर्छ,” उनले भने, “खर्च गर्ने निकायलाई प्रेरित गर्न सकिन्छ एकैपटक बलजफ्ती खर्च बढाउने भन्ने हुँदैन ।” चालू वर्षमा ६० प्रतिशतभन्दा बढी पुँजीगत खर्च हुने उनले जानकारी दिए ।
  चालू बजेटको भविष्यमाथि प्रश्न        
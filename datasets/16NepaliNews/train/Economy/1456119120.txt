
﻿काठमाडौं, १० फागुन (कास) : नेपाल चार्टर्ड एकाउन्टेन्ट संघ (एक्यान)मा चार्टर्ड एकाउन्टेन्ट (सीए) हरिकुमार सिलवालको नेतृत्वमा नयाँ कार्यसमिति चयन भएको छ । संघको ३१ औं वार्षिक साधारणसभाले सिलवाललाई आगामी २ वर्षका लागि निर्वाचित गरेको हो ।
संघको अध्यक्षका लागि सिलवाल र किरण डंगोलबीच प्रतिस्पर्धा भएको थियो । नवनिर्वाचित अध्यक्ष सिलवालले सीएहरुको हकअधिकार स्थापना र लेखा व्यवसायलाई मर्यादित तुल्याउन आफू लागिपर्ने बताए ।
उपाध्यक्षमा भने आनन्दराज शर्मा वाग्ले विजयी भएका छन् । उनलाई अमन उप्रेतीले चुनौती दिएका थिए । महासचिवमा दीपक पाण्डे र सन्तोष लम्सालबीच प्रतिस्पर्धा भएकोमा लम्साल निर्वाचित भएका छन् । कोषाध्यक्षमा होम काफ्ले र जेएन प्रतिहस्तलाई पछि पार्दै दुर्गाप्रसाद ज्ञवाली निर्वाचित भए । कार्यसमिति सदस्यहरुमा भने प्रविणराज काफ्ले, नारायण कँडेल, अनुराग वाग्ले, अरुण लुइँटेल, राजन अधिकारी र निर्देश श्रेष्ठ निर्वाचित भएका छन् ।
शनिबार भएको निर्वाचनमा ६५६ जना सीएहरु मतदातका रूपमा उपस्थित भए पनि हाल मुलुकभर १ हजार २७ जना सीए छन् । सीएहरुको साझा संस्थाको रूपमा एक्यान ०३४ मा स्थापित भएको हो ।
  एक्यानमा सिलवाल        

﻿सचेन गौतम/नयाँ पत्रिकाकाठमाडौं, २९ पुस
पूर्वऊर्जामन्त्री राधाकुमारी ज्ञवाली र नेपाल विद्युत् प्राधिकरणले अख्तियार दुरुपयोग अनुसन्धानविरुद्ध सर्वोच्च अदालतमा दायर गरेको रिटको सुनुवाइ पटकपटक सरिरहेको छ । प्रधानन्यायाधीश कल्याण श्रेष्ठ र सुशीला कार्कीको सोमबारको इजलासमा रहेको रिट हेर्न नभ्याइने भन्दै पुन: सारिएको छ ।
सोलु करिडोर प्रसारण लाइनको ठेक्कापट्टामा २७ लाख २३ हजार अमेरिकी डलर (करिब २७ करोड २३ लाख रुपैयाँ) भ्रष्टाचार गरेको भन्दै अख्तियारले प्राधिकरण सञ्चालक समितिकी अध्यक्षसमेत रहेकी ज्ञवालीलाई विभागीय कारबाहीका लागि प्रधानमन्त्रीलाई सिफारिस गरेको थियो । कम बोलपत्र पेस गर्नेभन्दा २७ करोड २३ लाख रुपैयाँ बढी कबोल गर्ने कम्पनीलाई ठेक्का दिने निर्णय गरी भ्रष्टाचार गरेको अख्तियारको तर्क थियो । सो सिफारिसका विरुद्धमा ज्ञवालीले सर्वोच्चमा रिट हालेकी थिइन् । तर, सर्वोच्चले रिट निवेदनको टुंगो नलगाइदिँदा सोलु करिडोर प्रसारणको लाइनको ठेक्का प्रभावित भएको प्राधिकरण स्रोतले बतायो ।

अख्तियारको सिफारिस उत्प्रेषणको आदेशमार्फत बदर गर्न माग गर्दै गत १६ असोजमा मन्त्री ज्ञवालीले सर्वोच्चमा रिट निवेदन दर्ता गराएकी थिइन् । अख्तियारको सिफारिसमा तत्कालीन प्रधानमन्त्री सुशील कोइरालाले ज्ञवालीलाई बर्खास्त गरेका थिए ।
यसैगरी, अख्तियारले सोलु करिडोर प्रसारण लाइनको ठेक्कापट्टाको निर्णय गर्दा भ्रष्टाचार गरेको भन्दै प्राधिकरणका सञ्चालकहरू मनोज मिश्रा र लक्ष्मणप्रसाद अग्रवाललाई विभागीय कारबाही गर्न ऊर्जा मन्त्रालयलाई निर्देशन दिएको थियो । अख्तियारले सञ्चालक सुरज लामिछानेलाई स्पष्टीकरण सोध्ने निर्णय गरेको थियो । यसका विरुद्ध मिश्र, अग्रवाल र लामिछानेले पनि सर्वोच्चमा रिट दायर गरेका थिए । अख्तियारको निर्देशनका आधारमा तत्कालीन उपप्रधानमन्त्री एवं ऊर्जामन्त्री वामदेव गौतमले ३ जना सञ्चालकलाई हटाएर नयाँ सञ्चालक नियुक्त गरेका थिए । यसका विरुद्ध पुन: उनीहरूले सर्वोच्चमा रिट दायर गरेका थिए । त्यसमध्ये मिश्रालाई अन्तरिम आदेश र अग्रवाललाई अन्तकालीन अन्तरिम आदेश दिएको थियो । लामिछानेले भने कुनै आदेश पाएका छैनन् ।
सर्वोच्चले ज्ञवाली, मिश्र, अग्रवाल र लामिछानेको रिटलाई सँगै राखेर हेर्ने आदेश दिएको थियो । रिट प्रधानन्यायाधीश श्रेष्ठले नै हेरिरहेका छन् । तत्कालीन ऊर्जामन्त्री ज्ञवालीले मिश्रा र अग्रवाललाई हटाएपछि यसका विरुद्धमा पनि उनीहरूले सर्वोच्चमा रिट दायर गरेका थिए ।
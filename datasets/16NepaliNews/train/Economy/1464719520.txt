
﻿काठमाडौं । सरकारले हचुवाको भरमा कृषि क्षेत्रमा ‘सुपर जोन’ कार्यक्रम ल्याए पनि कार्यान्वयन गर्न कठिन हुने कृषि विकास मन्त्रालयका एक उच्च अधिकारीले बताएका छन् ।
सरकारले बजेटमार्फत प्रधानमन्त्री कृषि आधुनिकरण परियोजना सार्वजनिक गरेको थियो । त्यो परियोजनामा १० बिगाहमा पकेट, एक सय बिगाहमा ब्लक, पाँच सय विगाहमा जोन र एक हजार विगाहमा सुपर जोन बनाएर खेती गर्ने उल्लेख छ ।
सरकारले बजेटमार्फत ७ वटा प्रदेशमा एक हजार बिगाह क्षेत्रफलमा व्यावसायिक खेती गर्ने कार्यक्रम ल्याएको थियो । तर, सरकारले तोेकेको जिल्लामा एक हजार बिगाह जग्गा नै नहुँदा कार्यान्वयन गर्न कठिन हुने भएको हो ।
सरकारले एक हजार बिगाह क्षेत्रफलमा झापामा धान, काभ्रेपलाञ्चोकमा आलु, बारामा माछा, कास्कीमा तरकारी, दाङमा मकै, जुम्लामा स्याउ र कैलालीमा गहुँ खेती गर्ने कार्यक्रम ल्याएको छ । तर, ती जिल्लामा एकै ठाउँमा यति ठूलो जमिन नभएको मन्त्रालयको तथ्यांकले देखाउँछ ।
मन्त्रालय स्रोतका अनुसार झापा जिल्लाको एकै ठाउँमा एक हजार बिगाह जग्गा पाइँदैन । त्यसैगरी, अन्य जिल्लामा पनि एकै ठाउँमा एक हजार बिगाह जग्गा नपाइने भएकाले यो कार्यक्रम लागू गर्न कठिन हुने मन्त्रालय स्रोतले बाह्रखरीलाई जानकारी दिएको छ ।
सरकारले बजेटमार्फत सुपर जोनमा बीउ बिजन, माछाका भूरा, प्रांगारिक मल कारखाना र जैविक विषादी उत्पादन गर्न ८५ प्रतिशत पुँजीगत अनुदान उपलब्ध गराउने बताएको छ । त्यसैगरी, आधुनिक कृषि औजार, ठूला क्षमतामा शीत भन्डारण, गोदाम घर, ठूला कृषि बजारको निर्माण गर्न ५० प्रतिशत पुँजीगत अनुदान दिइने बताएको छ । त्यसैगरी, बीउ एंव बालीको संरक्षण गर्न र माटो परीक्षण सेवासमेत निशुल्क उपलब्ध गराइने बजेटमा उल्लेख छ ।
तर, सरकारले उल्लेख गरेका जिल्लामा एकै स्थानमा एक हजार बिगाह जमिन पाउन सम्भव नै नभएको स्रोतको दाबी छ । “पकेट, ब्लक, जोन बनाएर खेती गर्न सकिन्छ, त्यसका लागि जग्गा उपलब्ध हुन सकिन्छ,” मन्त्रालयका एक उच्च अधिकारीले भने, “तर, सुपर जोनका लागि एक हजार बिगाह जमिन एक ठाउँमा नपाउने भएकाले त्यो कार्यक्रम सफल हुँदैन् ।”
सरकारले १० बिगाहमा पकेट, एक सय बिगाहमा ब्लक, पाँच सय विगाहमा जोन र एक हजार विगाहमा सुपर जोन बनाएर खेती गर्ने योजना अघि सारेको हो । त्यसमध्ये सुपर जोन कार्यान्वयन गर्न कठिन हुने मन्त्रालयले बताएको छ ।
सरकारले एक वर्षभित्रमा मकै र तरकारीमा आत्मनिर्भर हुनेगरी कार्यक्रम ल्याएपछि त्यो सम्भव नभएको स्रोतले बताएको छ । अहिले वार्षिक रुपमा ८ अर्ब रुपैयाँ बरारबको मकै नेपालले आयात गरिरहेको छ । त्यसैगरी, वर्षको २० अर्ब रुपैयाँ भन्दा बढीको तरकारी नेपाल भित्रिँदै आएको छ । यस्तो अवस्थामा सरकारले ल्याएको कार्यक्रमले एकै वर्षमा दुई वस्तुको आयात प्रतिस्थापन गर्न नसकिने मन्त्रालयको ठम्याइ छ ।
“सरकारले कृषकलाई समयमा मल, बीउ, सिँचाई र प्रविधि उपलब्ध गराउन हुँदैन,” कृषि विज्ञ डाक्टर कृष्ण पौडेलले भने, “अनि एक वर्षमै कसरी आयात प्रतिस्थापन गर्न सकिन्छ, ।” एकातिर जमिनको अभाव छ । त्यसमा पनि सरकारी ढिलासुस्तीका कारण यी योजना कार्यान्वयन हुन नसक्ने बिज्ञहरु बताउँछन् ।
कृषि मन्त्रालयले उपलब्ध गराएको तथ्यांक अनुसार नेपालमा ३० लाख हेक्टर क्षेत्रफलमा खेती गरिँदै आएको छ । त्यसमध्ये १४ लाख हेक्टरमा धान खेती लगाइँदै आएको मन्त्रालयको भनाइ छ ।
कृषि विज्ञ पौडेलका अनुसार पहाडी जिल्लामा एकै ठाउँमा एक हजार बिगाह जमिन हुँदैन्, अनि कसरी यो कार्यक्रम लागू हुन्छ ? “खेतीयोग्य जमिनमा घर बनाउने र प्लटिङ गरेर सकिसकेका छन्,” उनले भने, “सरकारले बिना अध्ययन यस्तो कार्यक्रम ल्याउँदा कार्यान्वयन गर्न अप्ठेरो परेको हो ।”